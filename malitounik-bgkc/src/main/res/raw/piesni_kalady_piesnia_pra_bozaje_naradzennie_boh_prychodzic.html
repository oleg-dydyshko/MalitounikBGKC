<!DOCTYPE HTML><strong><font color="#d00505">ПЕСЬНЯ ПРА БОЖАЕ НАРАДЖЭНЬНЕ</font></strong><br>
<em><font color="#d00505">(Бог прыходзіць...)<br>
<br>
Польская калядка «Pieśń o Narodzeniu Pańskim» («Bóg się rodzi...»), 1792.<br>
<br>
Словы: Францішак Карпіньскі.<br>
Пераклад на беларускую мову – Андрэй Хадановіч.</font></em><br>
<br>
Бог прыходзіць, моц трухлее,<br>
Цар нябёс у чыстым зьзяньні!<br>
Змрок гарыць, сьвятло цямнее<br>
За мяжой абмежаваньня.<br>
Быў сьмяротны, стаў трывала<br>
Ў вечнасьці па-над вякамі,<br>
Калі Слова Целам стала,<br>
Нарадзіўшыся між намі.<br>
<br>
Не заві раскошу цудам,<br>
Бог радзіўся не ў палацы,<br>
Разьдзяліўшы з божым людам<br>
Яго радасьці і працы.<br>
Ён пакутаваў нямала,<br>
Бо віной былі мы самі,<br>
Калі Слова Целам стала,<br>
Нарадзіўшыся між намі.<br>
<br>
Пастухоў вядуць анёлы,<br>
Каб упалі на калені<br>
Там, дзе ў ясьлях між жывёлы<br>
Божы Сын ляжыць на сене.<br>
Шчасьце бедных напаткала,<br>
Збаўца быў не з багачамі,<br>
Калі Слова Целам стала,<br>
Нарадзіўшыся між намі.<br>
<br>
Магі рушылі ў дарогу,<br>
Бо вяла іх зорка шчыра,<br>
Каб дарункі несьлі Богу,<br>
Ладан, золата і міру.<br>
Іх даніна побач зьзяла<br>
З пастуховымі дарамі,<br>
Калі Слова Целам стала,<br>
Нарадзіўшыся між намі.<br>
<br>
Зьлітуйся, нябесны Сыне,<br>
З нашай бацькаўшчыны мілай!<br>
Хто жыве ў Тваёй краіне,<br>
Ахіні сьвятлом і сілай.<br>
Абмінае хай навала<br>
Нашы вёскі з гарадамі,<br>
Калі Слова Целам стала,<br>
Нарадзіўшыся між намі!<br>
<br>
<font color="#d00505"><em>Слухаць:</em></font><br>
<a href="https://youtu.be/hhwG9cj0BMk"><em><strong>«Песьня пра Божае нараджэньне» («Бог прыходзіць...»).</strong></em></a>