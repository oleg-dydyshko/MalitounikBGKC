<!DOCTYPE HTML><strong><font color="#d00505">АКАФІСТ<br>
СЬВЯТОМУ І ПРАВЕДНАМУ ЯЗЭПУ,<br>
Абручніку Найсьвяцейшай<br>
Дзевы Марыі</font></strong><br>
<br>
<em>8 сьнежня 2020 г. Яго Сьвятасьць Папа Францішак апублікаваў Апостальскі ліст "Patris corde" – "Бацькоўскім сэрцам", у якім з нагоды 150-годдзя прызнаньня сьв. Язэпа Апекуном Каталіцкай Царквы, абвясьціў Юбілейны Год сьв. Язэпа: з 8 сьнежня 2020 г. па 8 сьнежня 2021 г.<br>
<br>
На час Юбілейнага Году Сьвяты Айцец Францішак удзяліў сьпецыяльныя адпусты (індульгенцыі), сярод якіх таксама і за пабожнае чытаньне Акафіста да сьв. Язэпа (нават яго часткі) – у духу малітвы за гнаную Царкву.</em><br>
<br>
<font color="#d00505">Частка I</font><br>
<br>
<strong>Кандак 1</strong><br>
Выбраны Абручнік Найсьвяцейшай Дзевы Марыі, ты песьціў і карміў Богачалавека, праведны Язэпе, праслаўляем тваё служэньне невымоўнай тайне ўцелаўленьня Бога Слова, і пахвальную песьню пяем табе. Ты ж цяпер, дастойны стаяць перад пасадам Хрыста Бога нашага, маліся за нас, якія пяем табе:<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong>Ікас 1</strong><br>
Неспасьцігальная нават для анёлаў тайна нараджэньня Бога Слова ад Беззаганнай Дзевы захаваная была чыстаю ад паклёпу людзкога і подступу д’ябла. Бог жа выбраў цябе, праведны Язэпе, пакорны апякуне, быць ахоўнікам і сьведкам дзявоцтва Найсьвяцейшай Марыі. Дзеля гэтага праслаўляем цябе, як выбранага тайніка Божага, і ўсклікаем табе:<br>
<br>
Радуйся, пачэсны парастак з кораня Ясеевага;<br>
<br>
Радуйся, унутрана ўпрыгожаны царскай годнасьцю;<br>
<br>
Радуйся, у беднасьці зямной духоўнае набыў багацьце;<br>
<br>
Радуйся, у няведаньні прыдбаў славу вечную;<br>
<br>
Радуйся, больш слаўны за ўладароў;<br>
<br>
Радуйся, больш праведны за праайцоў і патрыярхаў;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 2</strong><br>
Бачачы Дзеву Марыю, выхаваную пры храме і паўналетнюю, першасьвятар Захарыя ўсклікнуў да Госпада: Госпадзе, пакажы мужа, дастойнага заручыцца з Дзеваю. Калі ж заквітнела жазло Язэпа, даручаючы яму Дзеву, засьпяваў Богу: Алілуя.<br>
<br>
<strong>Ікас 2</strong><br>
Зразумелая ўсім канцам зямлі твая праведнасьць, сьвяты Язэпе, бо непараўнальнага гонару ўдастоіўся ты быць абручнікам Найблаславёнае Дзевы, з Яе бо бяз мужа выйшаў Хрыстос Бог. На гэта ты быў выбраны дзеля моцнае веры, чысьціні, пакоры і посьпеху ў добрых справах. Таму і мы пяем табе:<br>
<br>
Радуйся, які праведна з Найчыстай заручыўся;<br>
<br>
Радуйся, муж веры, які прыняў у дом свой Сьвятую Дзеву Марыю, Якая вераю сталася Пасадам Божым;<br>
<br>
Радуйся, пакорны духам;<br>
<br>
Радуйся, просты сэрцам;<br>
<br>
Радуйся, дабрадзейнасьцямі ўпрыгожаны;<br>
<br>
Радуйся, сьвяты, які Найсьвяцейшай паслужыў;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 3</strong><br>
Сіла Ўсявышняга ацяніла тады Бязьвінную, і Яна зачала. Язэп, дзіўнай тайны ня ведаючы, але навучаны Самім Богам, кліча да Яго: Алілуя.<br>
<br>
<strong>Ікас 3</strong><br>
Праведны Язэп сумеўся, гледзячы на Дзеву, Якая мела ва ўлоньні сваім Бога, і спакусіўшыся, усумніўся ў Дзявоцтве, але, будучы праведным, захацеў паціху адпусьціць Яе, Богу, Які ўсё ведае, на суд аддаючы ўсё, і нас навучыў клікаць:<br>
<br>
Радуйся, цнатлівасьці ахоўніча;<br>
<br>
Радуйся, ізраільцянін, які ня мае зламыснасьці;<br>
<br>
Радуйся, добры сэрцам;<br>
<br>
Радуйся, ціхі норавам;<br>
<br>
Радуйся, які ўсю надзею на Бога пакладаеш;<br>
<br>
Радуйся, які Провіду Божаму сябе і іншых даручаеш;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 4</strong><br>
Суцішаючы буру сумневаў цнатлівага Язэпа, Анёл адкрыў тайну нараджэньня ад Беззаганнай Марыі Сына Божага, Збаўцы сьвету, кажучы: дасі імя Яму Ісус, бо Ён збавіць народ свой ад грахоў, і Яму пяем усе: Алілуя.<br>
<br>
<font color="#d00505">Частка II</font><br>
<br>
<strong>Ікас 4</strong><br>
Ведаючы з Пісаньня словы Госпада: вось Дзева зачне і народзіць Сына Эмануэля, паверыў ты, праведны Язэпе, сказанаму Анёлам, і як запячатаную кнігу, у якой рукою Айца запісана Слова, прыняў Марыю ў дом свой, як слуга, служачы Беззаганнай з страхам і руплівасыцю. Дзеля гэтага ўсклікаем табе:<br>
<br>
Радуйся, бо ты сэрца прыклаў да пазнаньня закону Божага;<br>
<br>
Радуйся, бо ты адкрыў розум свой для прыняцьця тайнаў Божых;<br>
<br>
Радуйся, бо перад усімі ўдастоіўся ўбачыць вялікую тайну зьяўленьня Бога на зямлі;<br>
<br>
Радуйся, бо ты пазнаў, што прыйсьце Ягонае ёсьць дзеля збаўленьня людзей ад іхніх грахоў;<br>
<br>
Радуйся, бо без сумневу паверыў у тое, што табе было адкрыта;<br>
<br>
Радуйся, бо вераю ты апраўданы;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong>Кандак 5</strong><br>
Богаабраную Юную Дзеву прыняўшы ў дом свой, ты, блаславёны Язэпе, любіў Яе, як абручніцу, шанаваў Яе, як Найчыстую Дзеву і Маці Збаўцы сьвету, і служыў Ёй з страхам і пабожнасьцю ўсёй душою, каб сталася напісанае ў Законе і прароках, і разам з Марыяй клікаў Богу: Алілуя.<br>
<br>
<strong>Ікас 5</strong><br>
Убачыўшы ў стайні Бэтлеемскай зорку, якая зазьзяла ад Якуба, ты першы пакланіўся Народжанаму, і калі неба — зорку, Анёлы — хваласьпеў, пастушкі — вызнаньне, а мудрацы дары прынесьлі і пакланіліся, то ты, праведны Язэпе, усяго сябе прынёс у дар Госпаду, і жыцьцё, і клопат, і працу аддаў на служэньне Яму. Дзеля гэтага сьпяваем табе:<br>
<br>
Радуйся, які ўбачыў раней за ўсіх сьвітанак незаходнага Сонца праўды;<br>
<br>
Радуйся, першы на зямлі сьведка і служка ўцелаўленьня Сына Божага, ад Айца народжанага спрадвеку;<br>
<br>
Радуйся, зямны апякун, ты ўдастоіўся імя Айца, Апекуна Нябеснага;<br>
<br>
Радуйся, ахаронца і клапатлівы служка Дзіцятка, Якому з страхам служаць хоры Анёльскія;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 6</strong><br>
Прадказанага ў Законе і прароках, ты, як чалавека, на восьмы дзень абрэзаў, і імя Ісус схаванае ў Тройцы, як каштоўны бісер ад скарбаў нябесных прынесены, у пазнаньне ўсім людзям дараваў ты, Язэпе, і гэтым Анёлаў зьдзівіў, людзей усьцешыў, дэманаў напалохаў, і як мірам пахучым увесь сусьвет асьвяжыў і запяяў Богу: Алілуя.<br>
<br>
<strong>Ікас 6</strong><br>
Табе, праведны Язэпе, праз прароцтва Сымона ў Дзіцятку Ісусе сьвятло зазьзяла для прасьвятленьня народаў і славы людзей Ізраіля, але яно воблакам смутку пакрываецца, бо народ сумеўся, Ірад шалее, душы Немаўлятка шукаючы, прароцтва прадвяшчаецца, што сэрца Марыі меч праб’е, каб вера і цярпеньне твае бачныя былі ўсім. Таму табе, моцнаму ў цярпеньні і ў веры нязломнаму, усклікаем:<br>
<br>
Радуйся, бо ты спакусамі, быццам золата ў печы, ачышчаўся;<br>
<br>
Радуйся, у радасьці пакорны, у смутку цярплівы;<br>
<br>
Радуйся, заўсёды верны тайнам, табе давераным;<br>
<br>
Радуйся, у мужнасьці нязломны;<br>
<br>
Радуйся, бо цябе вера, як зорка, на цёмных шляхах суправаджала;<br>
<br>
Радуйся, бо ў бурах жыцьцёвага мора якарам для цябе надзея на Бога была;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong>Кандак 7</strong><br>
Ты хацеў уратаваць ад злосьці Ірада Таго, Хто прыйшоў збавіць сьвет, але не пытаў ты Анёла, які табе загадаў у Ягіпет уцякаць, чаму ж Той, Хто іншых збаўляе, Сябе збавіць ня можа; ты, як муж веры, як новы Абрагам, адразу быў гатовы паслухацца, не зважаючы на цяжкасьці дарогі, не выпытываў пра час вяртаньня, толькі адразу з Марыяй і Дзцяткам выправіўся ў Ягіпет, радасна сьпяваючы Богу: Алілуя.<br>
<br>
<font color="#d00505">Частка III</font><br>
<br>
<strong>Ікас 7</strong><br>
Новы Язэп паказаўся ў Ягіпце большым за старажытнага патрыярха, які ўратаваў егіпцян ад голаду: бо ты ўратаваў ад сьмерці Збаўцу сьвету і егіпцянам, якія гінулі ад нязбожнасьці, хлеб жыватворны прынёс і зерне вечнага жыцьця пасеяў, ад якога цудоўныя парасткі вырасьлі ў пустыні Ягіпецкай. Таму ўсклікаем табе:<br>
<br>
Радуйся, што дзеля Хрыста смутак і цяжкасьці ў дарозе цярпеў;<br>
<br>
Радуйся, бо Дзіцятка Ісуса ты вёў па пустыні, як Бог некалі  вогненным слупам вёў Ізраіль;<br>
<br>
Радуйся, бо гадаваў Карміцеля, Які карміў людзей сваёй маннай;<br>
<br>
Радуйся, бо насіў на руках Творцу, Які носіць усё стварэньне;<br>
<br>
Радуйся, бо ўратаваў ад злосьці Ірада Таго, Хто некалі ўратаваў люд Божы ад горкае няволі фараонавае;<br>
<br>
Радуйся, бо Ягіпту за няволю адплаціў ласкаю ўсынаўленьня;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 8</strong><br>
Дзіўныя цуды бачыў ты, Язэпе: спаўненьне прароцтва пра нараджэньне Бога ў целе ад Дзевы Марыі і спавітае Дзіцятка ў ясьлях; Анёлаў хваласьпеў і абрэзаньне цялеснае; мудрацоў з Усходу пакланеньне з дарамі; уцёкі ў Яrinет ад шаленства Ірада; збаўленьне ўсіх людзей і Сьвятло для ўсіх народаў, паводле слова Сымонавага, прабітае сэрца Маці. Ты пазнаў праўдзівага Бога і праўдзівага чалавека, дзеля гэтага ўсяго ўсклікнуў: Алілуя.<br>
<br>
<strong>Ікас 8</strong><br>
Усяго сябе аддаў ты Богу, Які праз Анёла паклікаў Сына свайго з Яriпту, паступіў ты па волі Яго і разам з Ісусам і Маці Ягонай пасяліўся ты ў Назарэце, каб споўнілася слова прарокаў, што названы Ён будзе Назарэем. Таму і мы табе, як вернаму слузе Божаму, сьпяваем:<br>
<br>
Радуйся, спаўпамочнік Божай волі;<br>
<br>
Радуйся, саўдзельнік Божага сьветаўладкаваньня;<br>
<br>
Радуйся, блізкі суразмоўца Анёлаў;<br>
<br>
Радуйся, бо табе, які на зямлі, тайны нябесныя адкрытыя;<br>
<br>
Радуйся, бо ты чуў прарокаў прадказаньні аб Ісусе;<br>
<br>
Радуйся, бо ты ўсё багабойна ў сэрцы захаваў і не адкрыў нікому;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong>Кандак 9</strong><br>
Перад Імем Ісуса схіляецца кожнае калена і на зямлі, і на небе, і пад зямлёю, але табе, цудоўны Язэпе, Ісус скараўся, як айцу. Мы такой Боскай спагадлівасьці да цябе дзівімся і клічам Яму: Алілуя.<br>
<br>
<strong>Ікас 9</strong><br>
Шматслоўныя красамоўцы ня ў змозе дастойна ўславіць цябе, праведны Язэпе: Маці Божая, Уладарка неба і зямлі, называе цябе панам сваім, уцелаўлёны Сын Божы кліча цябе айцом, і дом твой на зямлі зьмяшчае сьвятыню нябесную, бо жыве ў ім Уладар неба і зямлі. Таму мы пакорна пяем табе:<br>
<br>
Радуйся, бо ты абраньнік Божы і ахаронца ківоту сьвятыні нябеснае;<br>
<br>
Радуйся, бо ты цудоўны апякун, і ў доме тваім жыве Творца неба і зямлі;<br>
<br>
Радуйся, карміцель і клапатлівы служка Дзіцятка Ісуса, Які як Бог прыводзіць да быцьця ўсё тварэньне і дбае пра ўвесь сьвет бачны і нябачны;<br>
<br>
Радуйся, бо ты на зямлі ўдастоіўся бачыць Сына Божага, трымаць Яго на руках і цалаваць Яго;<br>
<br>
Радуйся, бо ты і пасьля адыходу на вышыні ў сьвятле аблічча Яго, Уладара славы, радуешся і заўсёды праслаўляеш Яго з Айцом і Сьвятым Духам;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 10</strong><br>
Уратаваць можаш кожнага, хто пад тваю абарону ўцякае, блаславёны Язэпе, бо немагчыма каб Той, Хто слухаў цябе на зямлі ва ўсім, не пачуў бы цябе, які стаіш перад Ім у небе і з Анёламі пяеш: Алілуя.<br>
<br>
<font color="#d00505">Частка IV</font><br>
<br>
<strong>Ікас 10</strong><br>
Ты – мур абаронны для ўсіх, хто прыбягае да цябе, праведны Язэпе, таму не пакінь і нас, якія ў бурах спакусаў, бедах і смутку жыцьцёвым уцякаем пад тваю абарону і пяем табе:<br>
<br>
Радуйся, хуткі заступнік у бедах і напасьцях;<br>
<br>
Радуйся, моцны хадайнік за нас перад Богам;<br>
<br>
Радуйся, цьвёрдая надзея наша ў буры зьбянтэжанасьці і зьдзіўленьня;<br>
<br>
Радуйся, хуткае выбаўленьне ад паклёпу людзкога;<br>
<br>
Радуйся, карміцель Таго, Хто сілаю слова трымае ўсё;<br>
<br>
Радуйся, бо выбаўляеш нас ад голаду душэўнага і ўсялякага смутку;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 11</strong><br>
Песьню замілаваньня прыносім табе, багамудры Язэпе, і молімся: ты, які ахоўваў ад усялякага зла і шкоднага дзеяньня самога Хрыста Госпада, захавай сваім заступніцтвам Царкву Яro Сьвятую ад зла і ворагаў бачных і нябачных, абарані заступніцтвам тваім ад усялякага подступу краіну нашу Беларусь і дай жыцьцё ціхае і набожнае нам, якія пяем Богу: Алілуя.<br>
<br>
<strong>Ікас 11</strong><br>
Знайшоў ты ў храме, як сьвятло прасьвятленьня для тых, што ў цемры неразуменьня, дванаццацігадовага Юнака Ісуса. Ён, адкрываючы тайну Свайго вялікага служэньня паводле Провіду Айца Нябеснага, падаваў сьвятло сапраўднага веданьня настаўнікам закону Божага. Таму сьпяваем табе:<br>
<br>
Радуйся, бо верна захоўваў закон Божы;<br>
<br>
Радуйся, бо клапаціўся пра захаваньне закону, і Юнака Ісуса ў дом Айца Нябеснага прыводзіў;<br>
<br>
Радуйся, бо калі Юнак Ісус застаўся ў Ерусаліме, і ты з Маці Ягонай не знайшоў Яго сярод сваіх, тады засмуціўся ты па-бацькоўску;<br>
<br>
Радуйся, бо ты шукаў Яго паміж сваякоў і знаёмых, і, не знайшоўшы, вярнуўся ў Ерусалім і па трох днях знайшоў Яго ў Сьвятыні, Які сядзеў сярод вучоных, слухаў іх і пытаўся ў іх;<br>
<br>
Радуйся, бо ты чуў адкрыцьцё, калі Юнак Ісус казаў: няўжо ня ведалі, што Мне трэба быць у тым, што належыць Айцу Майму;<br>
<br>
Радуйся, бо ты бачыў і быў сьведкам таго, як Ісус сталеў мудрасьцю і гадамі і ласкаю ў Бога і людзей;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 12</strong><br>
Ты бачыў, як Юнак Ісус сталеў з гадамі мудрасьцю і ласкаю ў Бога і людзей. Усё захаваў ты ў сэрцы сваім, як верны слуга, што ў тайне захоўваў давераны яму скарб, аж да дня, калі ўсе верныя пачалі пяяць Яму, як Богу і Збаўцы сьвету: Алілуя.<br>
<br>
<strong>Iкас 12</strong><br>
Апяваючы высілкі і подзьвiгi твае, славім і блаславёнае ўсьпеньне тваё: бо на руках Бога Слова і Maці Ягонай соладка супачыў ты, праведны Язэпе, пэўна дастойны Бога і вечнасьці. Дзеля гэтага клічам цябе:<br>
<br>
Радуйся, верны ў вялікім служэньні;<br>
<br>
Радуйся, дзеля гэтага найвялікшага гонару ад Бога ўдастоіўся;<br>
<br>
Радуйся, бо ты сябраваў на зямлі з славаю і прыгажосьцю неба;<br>
<br>
Радуйся, бо ты Айцом будучага веку ў будучы век з мірам адпушчаны;<br>
<br>
Радуйся, бо ты абвяшчаў Давіду радасьць вялікую;<br>
<br>
Радуйся, бо ты ўсім у пекле аб’явіў вестку, што прыдзе Хрыстос, Які мае вызваліць і збавіць род людзкі;<br>
<br>
Радуйся, праведны Язэпе, хуткі памочнік і малітоўны заступнік душаў нашых.<br>
<br>
<strong><strong>Кандак</strong> 13</strong><br>
О, сьвяты і праведны Язэпе! Прымі гэтыя малітвы нашыя і тваім моцным заступніцтвам перад Хрыстом Богам малі Яго, каб ласкаю Сваёю ўмацаваў нас быць цьвёрдымі і нязломнымі ў праўдзівай веры, стараннымі ў выкананьні Ягоных прыказаньняў, і хай даруе нам усё карыснае ў дачасным і вечным жыцьці, якія сьпяваем Яму: Алілуя.<br>
<br>
<strong><font color="#d00505">Малітва да сьв. Язэпа</font></strong><br>
<em>(Папы Льва XIІI)</em><br>
<br>
Да цябе, сьвяты Язэпе, прыбягаем у нашай нядолі. Зьвярнуўшыся за дапамогай да тваёй Найсьвяцейшай Абручніцы, з надзеяй просім і тваёй апекі. Дзеля любові, якая цябе яднала з Беззаганнай Дзевай Марыяй, а таксама дзеля бацькоўскага клопату, якім ты атуляў Дзіцятка Ісуса, пакорна просім: паглядзі ласкава на набытак, які Ісус Хрыстос здабыў Сваёй крывею, і сваім магутным заступніцтвам дапамажы нам у нашых патрэбах.<br>
<br>
Прадбачлівы Ахоўніча Божай Сям’і, чувай над выбраным патомствам Ісуса Хрыста.<br>
<br>
Адхілі ад нас, улюбёны ойча, усялякую заразу маны і грэхападзеньня. Магутны наш заступнік, памажы нам ласкава тваім нябесным заступніцтвам у барацьбе з сіламі цемры, і як калісьці ўратаваў Дзіцятка Ісуса ад небясьпекі, якая пагражала Ягонаму жыцьцю, так і зараз барані Сьвятую Божую Царкву ад варожых пасткаў і ўсялякага супраціву.<br>
<br>
Атулі кожнага з нас няўстаннай апекай, каб мы, дзякуючы твайму прыкладу і ўзмоцненыя тваім заступніцтвам, маглі жыць сьвята, памерці пабожна і дасягнуць вечнага шчасьця ў Небе. Aмін.