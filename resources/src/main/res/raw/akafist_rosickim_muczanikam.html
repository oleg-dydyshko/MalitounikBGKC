<!DOCTYPE HTML><font color="#d00505"><strong>АКАФІСТ <br>
РОСІЦКІМ МУЧАНІКАМ <br>
блаславёным Антонію і Юрыю</strong></font><br>
<br>
<br>
<strong>Кандак 1 </strong><br>
<br>
Адданых слугаў Божых і ўслаўленых пакутнікаў Хрыстовых, якія сьмерці не збаяліся ды жыцьцё сваё аддалí дзе́ля сьведчаньня сапраўднай любові да Бога і да бліжніх, блаславёных Антонія і Юрыя, сёньня песьняй праслаўляем. Да вас, добрыя хадайнікі Божыя, з надзеяй зьвяртаемся ды са шчыраю падзякаю за заступніцтва ў малітвах нашых усклікаем:<br>
<br>
Радуйцеся, Антоні і Юры, блаславёныя пакутнікі з Росіцы!<br>
<br>
<br>
<strong>Ікас 1</strong><br>
<br>
Пажадаў Усемагутны Бог зрабіць вас, верныя сыны Сьвятой Царквы Паўсюднай, апекунамі нашага краю беларускага, праз які прайшоў ваш жыцьцёвы і пакутніцкі шлях да Нябеснага Валадарства. Таму мы, дзеці гэтай зямлі, захапляючыся прыкладам веры вашай непахіснай і ахвярнага пастырскага служэньня, за ласку гэтую Богу падзяку прыносячы, радасна ўсклікаем:<br>
<br>
Радуйцеся, Божыя пасланцы́ міласэрнасьці;<br>
<br>
Радуйцеся, адважныя сьведкі Хрыста;<br>
<br>
Радуйцеся, нязгасныя сьветачы веры;<br>
<br>
Радуйцеся, мужныя ваяры нябеснага сьвятла;<br>
<br>
Радуйцеся, непераможныя рыцары любові;<br>
<br>
Радуйцеся, верныя сыны Маці-Царквы;<br>
<br>
Радуйцеся, шчырыя выканаўцы Божай волі;<br>
<br>
Радуйцеся, годныя пераймальнікі апосталаў;<br>
<br>
Радуйцеся, сьвятыя апекуны нашай зямлі;<br>
<br>
Радуйцеся, духоўныя дарадцы нашага жыцьця;<br>
<br>
Радуйцеся, нястомныя хадайнікі Божыя;<br>
<br>
Радуйцеся, добрыя заступнікі душаў людзкі́х;<br>
<br>
Радуйцеся, Антоні і Юры, блаславёныя пакутнікі з Росіцы!<br>
<br>
<br>
<strong>Кандак 2</strong><br>
<br>
Блаславёны Антоні! Ад маленства маючы здольнасьці да навукаў, провідам Божым меў ты магчымасьць працягнуць навучаньне ў знанай каталіцкай гімназіі, дзе, веды старанна набываючы ды хрысьціянскую навуку засвойваючы, адчуў пакліканьне да сьвятарства і стаў шчырым выканаўцам прыказаньняў Хрыстовых, сьпяваючы Богу ўдзячна: Алілуя!<br>
<br>
<br>
<strong>Ікас 2</strong><br>
<br>
Узрадаваў сэрца Госпада ты, блаславёны Антоні, калі прыня́ў рашэньне стаць сьвятаром, ідучы́ за голасам Хрыста і маючы за прыклад сьвятарскага служэньня руплівых слугаў Царквы і тваіх настаўнікаў: айца Зыгмунда, айца Юрыя, айца Фабіяна — якія дапамаглі табе ўмацаваць пакліканьне і на шлях сьвятасьці скіравалі. А мы, мудрасьцю Божай захопленыя, усклікаем:<br>
<br>
Радуйся, руплі́вы вучню Хрыста;<br>
<br>
Радуйся, Госпадам пакліканы;<br>
<br>
Радуйся, сыне Боскага сьвятла;<br>
<br>
Радуйся, вераю прасьветлены;<br>
<br>
Радуйся, абраньнік Божы;<br>
<br>
Радуйся, цнотамі аздоблены;<br>
<br>
Радуйся, старанны малітоўнік;<br>
<br>
Радуйся, напоўнены Божай ласкаю;<br>
<br>
Радуйся, сейбіт пабожнасьці;<br>
<br>
Радуйся, апрану́ты ў праведнасьць;<br>
<br>
Радуйся, вызнаўца веры Хрыстовай;<br>
<br>
Радуйся, адданы Богу душой;<br>
<br>
Радуйся, Антоні, блаславёны пакутніча з Росіцы! <br>
<br>
<br>
<strong>Кандак 3</strong><br>
<br>
Сьвятлом Хрыстовым ад самага пачатку была асьветлена твая зямная дарога, блаславёны Юры, бо меў ты бацькоў пабожных, якія ахрысьцілі цябе ў дзень твайго нараджэньня ў царкве паводле традыцыі сям’і. І нават рана застаўшыся сіратой, быў ты заўсёды пад апекай Госпада, Яму даручаў сваё жыцьцё, ідучы́ шляхам праведнасьці, узрастаючы ў веры і сьпяваючы: Алілуя!<br>
<br>
<br>
<strong>Ікас 3</strong><br>
<br>
Шануючы веру продкаў сваіх — уніятаў, — шукаў ты, блаславёны Юры, сэрцам юнацкім узнаўленьня адзінства з Паўсюднай Царквой. Таму, дачакаўшыся паўналецьця, склаў Вызнаньне веры ў мёрскім касьцёле, як некалі зрабіла маці твая падчас паслабленьня жорсткага ўціску і працяглага перасьледу царскага. За гэта Бога ўслаўляючы, усклікаем:<br>
<br>
Радуйся, бо ты жыцьцё Хрысту даверыў;<br>
<br>
Радуйся, бо сваё сэрца Богу аддаў;<br>
<br>
Радуйся, бо змалку Хрыста палюбіў;<br>
<br>
Радуйся, бо хрысьціянскія цноты здабыў;<br>
<br>
Радуйся, бо ад юнацтва Хрысту служыў;<br>
<br>
Радуйся, бо дарогай сьвятасьці пайшоў;<br>
<br>
Радуйся, бо шанаваў веру бацькоўскую;<br>
<br>
Радуйся, бо адгукнуўся на покліч Хрыста;<br>
<br>
Радуйся, бо ўзрадаваў сэрца Госпада;<br>
<br>
Радуйся, бо шукаў волі Божай;<br>
<br>
Радуйся, бо стаўся ўзорам праведнасьці;<br>
<br>
Радуйся, бо жыў у пабожнасьці;<br>
<br>
Радуйся, Юры, блаславёны пакутніча з Росіцы!<br>
<br>
<br>
<strong>Кандак 4</strong><br>
<br>
Скіраваў цябе Госпад, блаславёны Антоні, на доўгі час у няблізкі сьвет несьці Слова Божае ў якасьці місіянера. І ты, як старанны працаўнік вінаградніку Божага, апякуючыся хрысьціянамі ў землях Далёкага Ўсходу, спрычыніўся да ўзвышэньня храма парафіі сьвятога Язафата, архібіскупа Полацкага, і арганізаваў школу для бедных у доме сьвятарскім, каб, Бога ўслаўляючы ўсюды, кожны мог сьпяваць: Алілуя!<br>
<br>
<br>
<strong>Ікас 4 </strong><br>
<br>
Сьвятло Берасьцейскай Уніі з тваёй любай бацькаўшчыны, блаславёны Антоні, дасягнула далёкага горада Харбіна, і табе давялося папрацаваць на ніве адзінства царкоўнага разам з айцом Фабіянам — колішнім тваім настаўнікам, а пасьля сябрам і паплечнікам. І мы, таксама жадаючы, каб зьніклі разлады царкоўныя, малітву да Бога ўзносячы, сьпяваем:<br>
<br>
Радуйся, рупліўца еднасьці хрысьціян;<br>
<br>
Радуйся, Царквы сьвятой апора;<br>
<br>
Радуйся, дасьледчык Хрыстовай навукі;<br>
<br>
Радуйся, сэрца Божага ўцеха;<br>
<br>
Радуйся, голас шчырай малітвы;<br>
<br>
Радуйся, ласкі Божай скарбонка;<br>
<br>
Радуйся, прыстанак Духа Сьвятога;<br>
<br>
Радуйся, пладаносная галінка дрэва духоўнага;<br>
<br>
Радуйся, сьвятыня Бога жывога;<br>
<br>
Радуйся, старанны працаўнік у доме Госпада;<br>
<br>
Радуйся, зорка сапраўднай пабожнасьці;<br>
<br>
Радуйся, непагаснае сьвятло праведнасьці;<br>
<br>
Радуйся, Антоні, блаславёны пакутніча з Росіцы!<br>
<br>
<br>
<strong>Кандак 5</strong> <br>
<br>
Зразумеў ты ўжо з маладосьці, блаславёны Юры, марнасьць мітусьні гэтага сьвету і, натхнёны дзеяньнем Сьвятога Духа ды прыкладам настаўнікаў — айцоў-марыянаў, — загарэўся жаданьнем уступіць у манастыр славутага мястэчка Друя, дзе паяднаў сваё жыцьцё з духоўнай манаскай сям’ёй і з волі Божай распачаў падрыхтоўку да сьвятарскага жыцьця, каб верна служыць Хрысту і люду беларускаму, сьпяваючы: Алілуя!<br>
<br>
<br>
<strong>Ікас 5</strong><br>
<br>
Блаславёны Юры! Як добры вучань Хрыстовы дбайна спасьцігаў ты Боскую навуку ў слынных гарадах Рыме і Вільні, але заўсёды імкнуўся душой удзячнай вярнуцца ў мілую сэрцу мясьціну. Таму служыў сваю першую Божую Службу ў друйскім касьцёле, падзяку складаючы Госпаду Ўсемагутнаму і Маці Божай. І мы таксама ўдзячна сьпяваем:<br>
<br>
Радуйся, бо адкінуў ты прынады сьвету;<br>
<br>
Радуйся, бо заўжды быў верны Хрысту;<br>
<br>
Радуйся, бо абраў служэньне пастырскае;<br>
<br>
Радуйся, бо атрымаў мудрасьці дары;<br>
<br>
Радуйся, бо прысьвяціў Богу жыцьцё;<br>
<br>
Радуйся, бо ста́ўся прыкладам пакоры;<br>
<br>
Радуйся, бо жыў у згодзе з воляй Божай;<br>
<br>
Радуйся, бо палюбіў стату́ты манаскія;<br>
<br>
Радуйся, бо ішоў шляхамі праведнымі;<br>
<br>
Радуйся, бо паказаў прыклад вернасьці;<br>
<br>
Радуйся, бо ўсклаў надзею на Госпада;<br>
<br>
Радуйся, бо цябе ўсхваляе Царква;<br>
<br>
Радуйся, Юры, блаславёны пакутніча з Росіцы!<br>
<br>
<br>
<strong>Кандак 6</strong> <br>
<br>
Прыкладам манахаў-марыянаў захоплены, прасіў ты, блаславёны Антоні, большай дасканаласьці ў Хрыста і Ягонай Маці. У адказ на просьбы твае павітаў цябе манастыр у Друі, дзе ты, нягледзячы на чвэрць веку сьвятарства і заслугі, упакорыўся, як усе пачаткоўцы, узяўшыся за працу і малітву ды ўзносячы Богу песьню падзякі: Алілуя!<br>
<br>
<br>
<strong>Ікас 6</strong> <br>
<br>
Малітваю ўмацаваны, трываў ты годна, блаславёны Антоні, выпрабаваньні ды ўціск уладаў чужынскіх, што спустошылі манаскі дом. Але часовым было выгнаньне з Друі, куды ты вярнуўся ўжо як айцец-марыянін хадайніцтвам нябеснага заступніка — сьвятога Антонія Падуанскага, — каб служыць Богу на зямлі бацькоўскай. Таму мы, славячы тваю вернасьць пакліканьню, усклікаем:<br>
<br>
Радуйся, бо палаў ты любоўю да Бога;<br>
<br>
Радуйся, бо ўмацаваў адзінства Царквы;<br>
<br>
Радуйся, бо марнасьць сьвету адкінуў;<br>
<br>
Радуйся, бо слова Божае ў сэрцы бярог;<br>
<br>
Радуйся, бо старанна служыў Царкве;<br>
<br>
Радуйся, бо справай сьведчыў пра Боскую любоў;<br>
<br>
Радуйся, бо ўмацоўваеш нас у пабожнасьці;<br>
<br>
Радуйся, бо навучаеш справядліваму жыцьцю;<br>
<br>
Радуйся, бо аздобай манаскага дому зьяўляешся;<br>
<br>
Радуйся, бо да збаўленьня шлях паказваеш;<br>
<br>
Радуйся, бо няспынна за нас молішся;<br>
<br>
Радуйся, бо малітва твая ў нябёсах гучыць;<br>
<br>
Радуйся, Антоні, блаславёны пакутніча з Росіцы!<br>
<br>
<br>
<strong>Кандак 7</strong> <br>
<br>
Цнотамі і мудрасьцю напоўнены, нягледзячы на малады ўзрост, стаў ты, блаславёны Юры, сам сапраўдным прыкладам і настаўнікам духоўным для малодшых, абявязкі ігумена спаўняючы ды будуючы ў Вільні знакаміты манаскі дом, «Гняздом маладых беларусаў» названы. Апякуйся і нашымі душамі, каб маглі мы, руплівасьць тваю пераймаючы, сьпяваць Богу шчыра: Алілуя!<br>
<br>
<br>
<strong>Ікас 7</strong> <br>
<br>
Блаславёны Юры! Атрымаўшы настаўніцкае прызначэньне туды, дзе некалі сам быў навучэнцам, і нават маючы паўнамоцтвы кіраўніка, заставаўся ты заўсёды шчырым і лагодным, цярплівым і даверлівым у адносінах да вучняў сваіх, на ўзор Найвышэйшага Настаўніка — Хрыста — выхоўваючы ўласным прыкладам ды ня грэбуючы ніякай працай. А мы, славячы тваё жыцьцё справядлівае, сьпяваем:<br>
<br>
Радуйся, Баганосца шаноўны;<br>
<br>
Радуйся, нястомны памочнік Хрыстовы;<br>
<br>
Радуйся, дабравесьнік збаўленьня;<br>
<br>
Радуйся, ясны промень Боскага сьвятла;<br>
<br>
Радуйся, дойлід храму духоўнага;<br>
<br>
Радуйся, непахісны стоўп Царквы;<br>
<br>
Радуйся, апостале Божай любові; <br>
<br>
Радуйся, добры пастыру статку Хрыстовага;<br>
<br>
Радуйся, сейбіт Божага слова;<br>
<br>
Радуйся, мудры настаўнік у веры;<br>
<br>
Радуйся, спадкаемца Валадарства Нябеснага;<br>
<br>
Радуйся, сьпелы колас нівы Божай;<br>
<br>
Радуйся, Юры, блаславёны пакутніча з Росіцы!<br>
<br>
<br>
<strong>Кандак 8</strong> <br>
<br>
Адважна працягваў ты, блаславёны Антоні, несьці душпастырскую службу ў краі родным, які цярпеў ад прыгнёту чырвоных бязбожнікаў, што сьвятыні руйнавалі ды людзей катавалі. Сеяў Слова Божае ў збалелыя душы людзкія, абуджаючы веру, да пакаяньня заклікаючы ды навучаючы з любоўю да Бога сьпяваць: Алілуя!<br>
<br>
<br>
<strong>Ікас 8</strong> <br>
<br>
Усім сэрцам, з любоўю Хрысту адданым, прыня́ў ты, блаславёны Антоні, заклік Царквы да службы людзям у час навалы страшнай. Місійную дзейнасьць у Росіцы распачаў, нястомна навучаючы, падтрымліваючы ды суцяшаючы тых, хто Бога шукаў сярод калатнечы ваеннай. А мы, шчыра молячыся да Госпада, каб захінуў нашу радзіму ад усяго злога, сьпяваем:<br>
<br>
Радуйся, бо ты скарб вечны знайшоў;<br>
<br>
Радуйся, бо памножыў Божыя дары;<br>
<br>
Радуйся, бо вечную славу здабыў;<br>
<br>
Радуйся, бо праз цябе праславіўся Хрыстос;<br>
<br>
Радуйся, бо праз спакусы сьвету годна прайшоў;<br>
<br>
Радуйся, бо бярог веру хрысьціянскую;<br>
<br>
Радуйся, бо імя тваё ў небе запісанае;<br>
<br>
Радуйся, бо зьзяеш сьвятасьцю ў цемры граху;<br>
<br>
Радуйся, бо каштоўную пэрлу веры набыў;<br>
<br>
Радуйся, бо праз цябе выявілася нябесная любоў;<br>
<br>
Радуйся, бо ты сваё жыцьцё ў ахвяру склаў;<br>
<br>
Радуйся, бо адшукаў шлях да вечнага жыцьця;<br>
<br>
Радуйся, Антоні, блаславёны пакутніча з Росіцы!<br>
<br>
<br>
<strong>Кандак 9</strong> <br>
<br>
У неспакойна-вірлівыя часы давялося табе, блаславёны Юры, зьведаць нягоды ды затрымацца на чужыне, трапіўшы ў выгнаньне з родных мясьцін праз прыхадняў розных. Але, перамогшы страх чалавечы малітвай шчырай, павярнуўся ты, узмоцнены Духам Сьвятым, на радзіму, каб паяднацца з ёю ўжо назаўсёды, сьпяваючы з радасьцю: Алілуя!<br>
<br>
<br>
<strong>Ікас 9</strong> <br>
<br>
Бязьмерна Хрысту давяраючы, рашуча ўзяўся ты, блаславёны Юры, за місійную працу братоў у манастве на беларускай шматпакутнай зямлі. Разам з сваім кіраўніком — айцом Антоніем, — а таксама сёстрамі-служэбніцамі ў нялюдзкай віхуры вайны людзям Бога вяртаў, несучы́ Добрую Вестку. А мы, просячы заступніцтва сьвятых, усклікаем: <br>
<br>
Радуйся, вястун Божай праўды;<br>
<br>
Радуйся, верны сябра Хрыстовы;<br>
<br>
Радуйся, кветка райскага саду;<br>
<br>
Радуйся, сьпелая гронка сьвятасьці;<br>
<br>
Радуйся, удзельнік славы Божай;<br>
<br>
Радуйся, пераймальнік Хрыста;<br>
<br>
Радуйся, краса сьвятарства;<br>
<br>
Радуйся, пахвала манаства;<br>
<br>
Радуйся, малітвы духмянае кадзіла;<br>
<br>
Радуйся, веры непахісная скала;<br>
<br>
Радуйся, водар ахвярнай любові;<br>
<br>
Радуйся, сьвітанак Божага дня;<br>
<br>
Радуйся, Юры, блаславёны пакутніча з Росіцы! <br>
<br>
<br>
<strong>Кандак 10</strong> <br>
<br>
Усю надзею ўсклаў ты на Бога, блаславёны Антоні, даверыўшыся Яму да канца. Маючы магчымасьць ацалець, ня стаў ратавацца ўцёкамі, а падзяліў келіх цярпеньняў з братам сваім у Хрысьце, айцом Юрыем, першым прыня́ў сьмерць, выпрасіўшы жыцьцё сёстрам-манахіням у карнікаў лютых. З чыстым сумленьнем увайшоў у Валадарства Нябеснае, сьпяваючы: Алілуя!<br>
<br>
<br>
<strong>Ікас 10</strong> <br>
<br>
Захапляемся вашай сьмелай рашучасьцю, з якой адкінулі вы страх чалавечы, блаславёныя Антоні і Юры, калі нягледзячы на небясьпеку, на папярэджаньні пра злую задуму карнікаў, не спынілі місійнай працы ў Росіцы. Як сапраўдныя пастыры не пакінулі паствы, вам Богам даручанай, нават пад пагрозай сьмерці. А мы Госпада Ўсемагутнага, што вас умацаваў, праслаўляем, сьпяваючы:<br>
<br>
Радуйцеся, ісьцінай прасьветленыя;<br>
<br>
Радуйцеся, напоўненыя Духам Сьвятым;<br>
<br>
Радуйцеся, у веры ўмацаваныя;<br>
<br>
Радуйцеся, дзейсныя ў любові;<br>
<br>
Радуйцеся, зброяй Божай узброеныя;<br>
<br>
Радуйцеся, апрáнутыя ў сьвятасьць;<br>
<br>
Радуйцеся, ушанаваныя лаўрамі нябеснымі;<br>
<br>
Радуйцеся, увенчаныя вышэйшай славай;<br>
<br>
Радуйцеся, абдараваныя райскай радасьцю;<br>
<br>
Радуйцеся, злучаныя верай і любоўю;<br>
<br>
Радуйцеся, паяднаныя навекі Хрыстом;<br>
<br>
Радуйцеся, праслаўленыя Паўсюднай Царквой;<br>
<br>
Радуйцеся, Антоні і Юры, блаславёныя пакутнікі з Росіцы!<br>
<br>
<br>
<strong>Кандак 11</strong> <br>
<br>
Да канца выканаў ты, блаславёны Юры, свой сьвятарскі абавязак, да канца волю Божую прыня́ў. Як Хрыстос у Гетсіманскім садзе перад Галготай, усю ноч чуваў у малітве, крыжам лежачы, просячы ў Бога падтрымкі ды сілы на свой шлях крыжовы, каб разам з братам сваім у Хрысьце, айцом Антоніем, стаць перад пасадам Госпада, сьпяваючы пераможна: Алілуя!<br>
<br>
<br>
<strong>Ікас 11</strong> <br>
<br>
Не збаяліся вы, блаславёныя Антоні і Юры, тых, хто цела забівае, а душу забіць ня можа, ды, не зважаючы на прапанову ка́таў, не пакінулі народ пасярод гора і пакут. Захавалі вернасьць абавязку Божага пакліканьня і запавету вашага духоўнага айца — блаславёнага Юрыя, заснавальніка манастыра Друйскага, — застаючы́ся з самымі гаротнымі і пакрыўджанымі ды ня ставячы розьніцы паміж людзьмі. Мы ж, мужнасьць вашую ўслаўляючы, сьпяваем:<br>
<br>
Радуйцеся, асалода сэрца Хрыстовага;<br>
<br>
Радуйцеся, бо паказалі нязгасную любоў;<br>
<br>
Радуйцеся, духмяны алей сьвятасьці;<br>
<br>
Радуйцеся, бо душу́ паклалі за братоў сваіх; <br>
<br>
Радуйцеся, водбліск славы Хрыста;<br>
<br>
Радуйцеся, бо на вяршыню духоўную ўзышлі;<br>
<br>
Радуйцеся, наша суцяшэньне ў горы;<br>
<br>
Радуйцеся, бо выявілі моц непахіснай веры;<br>
<br>
Радуйцеся, наша апора ў цярпеньнях;<br>
<br>
Радуйцеся, бо ахвярна служылі Царкве;<br>
<br>
Радуйцеся, наша абарона ад злога;<br>
<br>
Радуйцеся, бо паводле праўды Божай жылі;<br>
<br>
Радуйцеся, Антоні і Юры, блаславёныя пакутнікі з Росіцы!<br>
<br>
<br>
<strong>Кандак 12</strong> <br>
<br>
Адважна несьлі вы, блаславёныя Антоні і Юры, сьвятарскае служэньне, у страшны час няна́вісьці пра Любоў Хрыстовую сьведчылі, людзей з Богам яднаючы, хрысьцячы і спавядаючы. Разам з сёстрамі-манахінямі давалі зьняволеным ежу звычайную і духоўную, суцяшаючы ўсіх ды кажучы праўду пра Ўваскрасеньне. Не спалохаліся сьмерці, а перамаглі яе, аддаўшы жыцьцё сваё, каб атрымаць яго ў вечнасьці ды сьпяваць: Алілуя!<br>
<br>
<br>
<strong>Ікас 12</strong><br>
<br>
Прынесьлі вы, блаславёныя Антоні і Юры, Богу сапраўдную ахвяру з жыцьця свайго і сьмерці пакутніцкай. Як сьмелыя ваяры Хрыста, з злом змагаючыся, атрымалі ў бітве перамогу. Пайшлі разам у Нябесную Айчыну праз агонь нялюдзкі, які патушылі моцаю сваёй любові, стаўшыся пасланца́мі Любові Божай у нашай зямной бацькаўшчыне, за якую разам з вамі молімся і радасна сьпяваем:<br>
<br>
Радуйцеся і навучайце нас любові; <br>
<br>
Радуйцеся і на шлях добры настаўляйце;<br>
<br>
Радуйцеся і дапамагайце нам вераю жыць;<br>
<br>
Радуйцеся і ў пакаяньні спадарожнічайце;<br>
<br>
Радуйцеся і беражыце нас ад пасткі граху;<br>
<br>
Радуйцеся і ў выпрабаваньнях падтрымайце;<br>
<br>
Радуйцеся і вядзіце нас да вечнасьці;<br>
<br>
Радуйцеся і абараняйце ад спакус;<br>
<br>
Радуйцеся і ахініце нас малітваю;<br>
<br>
Радуйцеся і ахоўвайце душы нашыя;<br>
<br>
Радуйцеся і апякуйцеся намі;<br>
<br>
Радуйцеся і маліцеся за нас; <br>
<br>
Радуйцеся, Антоні і Юры, блаславёныя пакутнікі з Росіцы!<br>
<br>
<br>
<strong>Кандак 13</strong> <br>
<br>
Блаславёныя пакутнікі, адважныя сьведкі Хрыстовыя, Антоні і Юры, адгукнуліся вы ўсёй душой на заклік Божы, на патрэбы і гора людзей, прыня́ўшы сьмерць у духу любові разам з братамі ў Росіцы. Праз вас міласэрны Бог зрабіўся прысутным у цярпеньнях шматлікіх ахвяраў вайны. Вы сталіся прыкладам сапраўднай хрысьціянскай пакоры, нязломнай веры і вялікай любові. Таму на вас спадзяемся і надзею маем дасягнуць жыцьця вечнага вашымі малітвамі. І Хрысту Госпаду, які праз вас праславіўся, сьпяваем песьню ўсхваленьня: Алілуя!<br>
<br>
<br>
<strong><font color="#d00505">НА ЛІТУРГІІ:</font></strong><br>
<br>
<font color="#d00505"><strong>Трапар</strong> <em>(тон 3).</em></font> Блаславёныя пакутнікі, агнём Любові Хрыстовай запаленыя, не пабаяліся вы агню зямнога; пастырскай руплівасьцю палаючы, перамаглі лютасьць ваўкоў пякельных і д’ябла без здабычы пакінулі. Антоні і Юры, маліце Пастыра пастыраў — Хрыста,— каб Ён збавіў душы нашыя. <br>
<br>
<font color="#d00505"><strong>Кандак</strong> <em>(тон 3).</em></font> Зышоўшыся сёньня, славім у песьнях вас, сьвятапакутнікі, што клікалі ўсіх да вышыняў набожнасьці і, быццам промні нязгаснага сонца духоўнага, прасьвятлілі тых, хто знаходзіўся ў цемры неразуменьня. Дзеля гэтага ўсклікаем: Радуйцеся, сьвятары Хрыстовыя, што пралілі кроў за Яго.<br>
<br>
<br>
<font color="#d00505"><strong>Пракімен</strong> <em>(Пс 115.6, 3).</em></font> Дарагая ў вачох Госпада сьмерць сьвятых Яго.<br>
<br>
<em><font color="#d00505">Верш</font></em><font color="#d00505">.</font> Чым адплачу Госпаду за ўсе дабрадзействы Яго?<br>
<br>
<br>
<strong><font color="#d00505">Апостал</font></strong> <em><font color="#d00505">(Гбр 13.7-16)</font></em><font color="#d00505">.</font><br>
<br>
Браты! Памятайце пра настаўнікаў вашых, якія абвяшчалі вам Слова Божае і, сочачы за ходам іхняга жыцьця, будзьце іхнімі пераймальнікамі ў веры. Ісус Хрыстос Той самы ўчора, сёньня і навекі. Ня дайцеся зьвесьціся рознымі чужымі вучэньнямі. Найлепш бо мацаваць сэрца ласкаю, а ня ежаю, якая не дапамагла тым, што ганяюцца за ёю. Маем алтар, з якога ня маюць права есьці тыя, што паслугоўваюць у скініі. Целы бо тых жывёлін, кроў якіх за грахі прыносіцца першасьвятаром у (месца) Сьвятое, паляцца за табарам. Таму і Ісус, каб усьвяціць народ Сваёй Крывёй, быў замучаны за брамаю (горада). Дык выйдзьма і мы да Яго з табара, пераносячы разам з Ім зьдзекі, бо ня маем тут трывалага горада, але шукаем будучага. Дык праз Яго заўсёды складайма ахвяру хвалы Богу, гэта значыць плод вуснаў, што праслаўляюць Ягонае імя. Не забудзьцеся пра дабрадзейнасьць і супольнасьць, такія бо ахвяры мілыя Богу.<br>
<br>
<br>
<strong><font color="#d00505">Алілуя</font></strong> <font color="#d00505"><em>(Пс 131.9, 13).</em></font> Сьвятары Твае, Госпадзе, апрануцца ў справядлівасьць і сьвятыя Твае ў радасьці жыць будуць. <br>
<br>
<em><font color="#d00505">Верш.</font></em> Бо Госпад выбраў Сыён, захацеў яго мець жыльлём Сабе.<br>
<br>
<br>
<font color="#d00505"><strong>Евангельле</strong> <em>(Ян 10, 9-16).</em></font><br>
<br>
Госпад сказаў: Я – дзьверы. Калі хто праз Мяне ўвойдзе, будзе збаўлены; і ўвойдзе, і выйдзе, ды знойдзе пашу. Злодзей не прыходзіць інакш, каб толькі красьці, забіваць і губіць. Я ж прыйшоў, каб мелі жыцьцё і мелі ўдосталь. Я – Пастыр добры. Добры Пастыр жыцьцё аддае за сваіх авечак. Але найміт ды той, хто ня пастыр, да каго не належаць авечкі, калі бачыць надбягаючага ваўка, кідае авечак ды ўцякае, а воўк хапае і разганяе авечак. Найміт жа ўцякае, бо ён – найміт, і ня рупіцца пра авечак. Я – добры Пастыр і ведаю Сваіх, і яны Мяне ведаюць, як ведае Мяне Айцец, а Я ведаю Айца; і жыцьцё Маё аддаю за авечак. Ды і іншых маю, якія ня з гэтай аўчарні, і тых мушу прывесьці, і будуць яны слухаць голасу Майго, і станецца адзін статак і адзін Пастыр.<br>
<br>
<br>
<font color="#d00505"><strong>Прычасьнік</strong> <em>(Пс 32.1).</em></font> Усклікніце, праведнікі, Госпаду ў радасьці: хвала пасуе праведным. Алілуя, алілуя, алілуя.