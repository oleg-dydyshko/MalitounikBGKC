<!DOCTYPE HTML><strong>2-ая НЯДЗЕЛЯ ПОСТУ<br> 
ЎВЕЧАРЫ</strong>
<br><br> 
<em>На <strong>«Госпадзе, Цябе клічу...»</strong> чатыры песьні актойха адпавед­ нага­тону, пасьля наступныя:</em> 
<br> 
<strong>Песьні Трыядзі</strong> <em>(тон 8):</em> Я зграшыў бяз ліку перад Табою, дык і чакаю бясконцых мукаў – скрыгату зубоў і няўцешнага плачу, агню нязгаснага, і цемры, і пякельнай бездані. Суддзя справядлівы, дай мне сьлёзы, каб праз іх знайсьці мне прабачэньне і адпушчэньне благіх дзеяньняў маіх, посьцячы і молячыся: «Уладару Хрысьце, зьмілуйся нада мною ў вялікай Тваёй міласэрнасьці».
<br><br>
Адшукай мяне, Слова Божае, заблуканага ў горных пропасьцях цяжкіх правінаў, і пакліч да Сябе, адгані паганыя навыкі сэрца майго, і памёрлага мяне зноў ажыві і ачысьці пастом.
<br><br>
У няспынным плачу клічу: «Уладару Хрысьце, зьмілуйся нада мною ў вялікай міласэрнасьці Тваёй».
<br><br>
Пачынаючы трэці тыдзень посту, усхвалім, верныя, усесьвятую Тройцу; пастараемся прайсьці рэшту посту радасна і, высушыўшы цялесныя пажаданьні ў сэрцах нашых, пажнем боскія кветкі і спляцем вянкі для Вялікадня, каб, надзеўшы іх, сустрэць Хрыста Пераможцу.
<br><br>
<em>Тры песьні і багародзічны з мінэі.</em>
<br>
<em>Уваход з кадзілам.</em>
<br><br>
<strong>Вялікі пракімен:</strong> <em>«Не адвярні твару Твайго...».</em>
<br><br>
<strong>Вершапесьні</strong><br><br> <em>(тон 8):</em> Няўстойлівым розумам маім я адкінуў бацькоўскія наказы і змарнаваў жыцьцё ў грэшных пажаданьнях. Усё жыцьцё я, няшчасны, пражыў у блудзе, пазбаўлены спажывы, што ўмацоўвае сэрца, напоўнены пераходнаю тлустаю прынадаю пажаданьняў маіх. Але Ты, Ойча добры, не закрый для мяне Твайго чалавекалюбнага сэрца, прымі мяне, як блуднага сына, і зьмілуйся нада мною. (Двойчы) Мучанікі Гасподнія, вы асьвячаеце кожнае месца і лечыце ўсе немачы. Маліцеся цяпер, просім вас, каб нашым душам вызваліцца ад сеці ворага.
<br><br>
<strong><em>Слава... цяпер...</em></strong>
<br><br>
<em>(тон 8):</em> Нябесныя сілы пяюць хвалу Табе, поўная ласкі Дзева Маці, і мы таксама славім нязьведанае Тваё сынанараджэньне. Маліся, Багародзіца, за збаўленьне душаў нашых.
