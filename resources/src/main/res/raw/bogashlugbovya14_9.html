<!DOCTYPE HTML><font color="#d00505"><strong>3-яя НЯДЗЕЛЯ ПОСТУ<br>
(Нядзеля пакланеньня Сьвятому Крыжу Гасподняму) <br>
<br>
ЛІТУРГІЯ <br>
сьвятога Васіля Вялікага <br>
<br>
Трапары</strong><br>
<br>
<em>Трапар нядзельны адпаведнага тону.</em> <br>
<br>
<strong>Трапар Крыжа</strong> <em>(тон 1).</em></font> Збаў, Госпадзе, людзей Тваіх* і блаславі набытак Твой.* Даруй супакой сьвятой Тваёй Царкве* і перамогу над усімі нягодамі,* і захавай верны Твой народ* сілаю Твайго Крыжа. <br>
<br>
<strong>Слава... цяпер... </strong><br>
<br>
<font color="#d00505"><strong>Кандак Крыжа</strong> <em>(тон 7).</em></font> Ужо вогненны меч не сьцеражэ больш варотаў райскіх,* бо яго патушыла дрэва крыжовае,* якім джала сьмерці і перамога пекла зьнішчаныя былі,* і Ты, Спасе, зьявіўся тым, што ў апраметнай,* кажучы: «Хадзеце зноў у рай». <br>
<br>
<font color="#d00505"><em>Замест <strong>«Сьвяты Божа»:</strong></em></font> Крыжу Твайму пакланяемся, Уладару наш, і сьвятое ўваскрасеньне Тваё славім. <br>
<br>
<font color="#d00505"><strong>Пракімен</strong> <em>(Пс 27.9, 1).</em></font> Збаў, Госпадзе, людзей Тваіх і блаславі набытак Твой. <br>
<br>
<font color="#d00505"><em>Верш.</em></font> Цябе, Госпадзе, клічу: Божа мой, не адмоўчвайся ад мяне. <br>
<br>
<br>
<strong>Чытаньне лісту сьвятога апостала Паўла да Габрэяў</strong> <em>(Гбр 4.14 – 5.6)</em><br>
<br>
Браты, маючы вялікага Першасьвятара, які прайшоў праз неба, Ісуса, Сына Божага, будзем трываць моцна ў вызнаньні веры. Бо маем не такога першасьвятара, які б ня мог спагадаць нашым слабасьцям, але дасьведчанага ва ўсім, падобна як і мы, апроч граху. Дык прыблізімся даверліва да пасаду ласкі, каб атрымаць міласэрнасьць і знайсьці ласку на своечасовую дапамогу.<br>
<br>
Бо кожны першасьвятар, узяты з людзкога асяродку, бывае ўстаноўлены для людзей у справах Божых, каб прыносіў дары і ахвяры за грахі. Ён можа спагадаць тым, што ня ведаюць і блудзяць, бо сам таксама падуладны слабасьцям. Таму ён павінен прыносіць ахвяры за грахі як за народ, так і за самога сябе. І ніхто не бярэ сам на сябе гэтае годнасьці, толькі той, каго Бог паклікаў, як Аарона. У падобны спосаб Хрыстос ня Сам Сабе прысвоіў славу быць першасьвятаром, але (зрабіў гэта) Той, хто сказаў Яму: «Ты Сын Мой, Я сёньня Цябе нарадзіў»; як і ў іншым месцы: «Ты сьвятар давеку паводле чыну Мэлхісадэка».<br>
<br>
<br>
<font color="#d00505"><strong>Алілуя</strong> <em>(Пс 73.2, 12).</em></font> Успомні народ Твой, які Ты ад пачатку прызначыў для сябе. <br>
<br>
<font color="#d00505"><em>Верш.</em></font> Бог – Уладар наш спрадвеку: Ён учыніў збаўленьне пасярод зямлі.<br>
<br>
<br>
<strong>Чытаньне сьвятога Евангельля<br>
паводле сьвятога апостала Марка</strong> <em>(8.34 – 9.1)</em><br>
<br>
Паклікаў Icyc да Сябе натоўп і вучняў і сказаў ім: «Хто хоча ісьці за Мною, няхай адрачэцца ад самога сябе, возьме свой крыж ды ідзе сьледам за Мною. Бо хто хоча ўратаваць сваю душу, загубіць яе; але хто загубіць сваю душу дзеля Мяне і дзеля Добрае Весткі, той уратуе яе. Бо якая карысьць чалавеку, калі ён здабудзе ўвесь сьвет, але нашкодзіць сваёй душы? Альбо што дасьць чалавек узамен за сваю душу? Бо хто пасаромеецца Мяне і Маіх словаў перад гэтым блудным і грэшным родам, дык і Сын Чалавечы пасаромеецца таго, калі прыйдзе ў славе Айца свайго з сьвятымі анёламі». I сказаў ім: «Сапраўды кажу вам: сярод тых, што тут стаяць, ёсьць некаторыя, якія не зазнаюць сьмерці, пакуль ня ўбачаць Валадарства Божага, прыйшоўшага ў сіле».<br>
<br>
<br>
<font color="#d00505"><strong>Задастойнік.</strong></font> У Табе радуецца, Поўная ласкі, усякае стварэньне – сабор анёлаў і род людзкі, – асьвячаны хораме і раю духоўны, пахвала дзеваў; ад Цябе Бог прыняў цела і стаўся дзіцяткам, Бог наш спрадвечны: улоньне Тваё Ён зрабіў пасадам Сваім, і нутро Тваё ўчыніў больш прасторным за неба. У Табе радуецца, Поўная ласкі, усякае стварэньне: слава Табе. <br>
<br>
<font color="#d00505"><strong>Прычасьнік</strong> <em>(Пс 4.7).</em></font> Хай зазьзяе нам сьвятло аблічча Твайго, Госпадзе. Алілуя, алілуя, алілуя. 