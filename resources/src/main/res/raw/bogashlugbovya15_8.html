<!DOCTYPE HTML><strong><font color="#d00505">4-ая НЯДЗЕЛЯ ВЯЛІКАГА ПОСТУ<br>
(Успамін сьвятога айца нашага Яна Лесьвічніка) <br>
<br>
ЮТРАНЬ</font></strong> <br>
<br>
<em><font color="#d00505">Служба нядзельная належнага тону. Пасьля Пс 50: </font></em><strong><em><font color="#d00505">«Пакаяньня дзьверы...».</font></em><br>
<br>
<font color="#d00505">Канон </font></strong><br>
<br>
<em><font color="#d00505">Канон уваскросны належнага тону, трыядзі і сьвятога (9-ая песьня).<br>
<br>
Катавасія: </font></em><strong><em><font color="#d00505">«Адчыню вусны мае...».</font></em></strong> <br>
<br>
<em><font color="#d00505">Пасьля 3-й песьні: </font></em><br>
<br>
<strong><font color="#d00505">Сядальная песьня</font></strong> <em><font color="#d00505">(тон 5).</font></em> Маючы за зброю збаўленьня ўсячысты Крыж Твой, Спасе наш, клічам: «Збаў нас, Божа ўсіх, што пацярпеў за нас з уласнай волі, у вялікай міласэрнасьці Тваёй». <br>
<br>
<strong>Слава... <br>
<br>
<font color="#d00505">Канон сьвятога</font></strong> <em><font color="#d00505">(тон 4).</font></em> Сваімі дабрадзейнасьцямі ты зазьзяў да неба, узышоў на невымерную пачэсную вышыню богасузіраньня; перамогшы варожыя ўсе нападкі, ты ахоўваеш людзей ад іхняй шкоды, Яне, лесьвіца дабрадзейнасьцяў. Цяпер молішся за збаўленьне слугаў тваіх. <br>
<br>
<strong>Цяпер...</strong> <br>
<br>
<em><font color="#d00505">Багародзічны (тон 4).</font></em> Той, хто сядзіць на хэрувімах ва ўлоньні Айца, быццам на пасадзе Сваім сьвятым, пасяліўся целам ва ўлоньні Тваім, Уладарка. Ён – Бог, які пануе над усімі народамі, і мы славім Яго. Ты ж, Чыстая, малі Яго за збаўленьне слугаў Тваіх. <br>
<br>
<em><font color="#d00505">Пасьля 6-й песьні:</font></em> <br>
<br>
<strong><font color="#d00505">Кандак сьвятога</font></strong> <em><font color="#d00505">(тон 4).</font></em> На вышыні ўстрыманасьці Госпад паставіў цябе, настаўніку Яне, ойча наш, быццам зорку ясную, што прасьвятляе ўвесь сьвет. <br>
<br>
<strong><font color="#d00505">Ікас.</font></strong> Ты, ойча, сваімі дабрадзейнасьцямі зрабіў з сябе дом Божы і ўпрыгожыў яго, быццам сьветлым золатам, боскімі дабрадзейнасьцямі – вераю, надзеяю і існай любоўю. Ты выясьняў Божыя законы і ўстрыманасьцю быў падобны да бесьцялесных анёлаў. Ты набыў розум, мужнасьць, чысьціню, пакору і праз іх быў узьняты на вышыню. Прасьвятліўшы сябе няспыннаю малітваю, ты дасягнуў нябесных селішчаў, настаўніку наш, ойча Яне. <br>
<br>
<br>
<strong><font color="#d00505">Канон 4-й нядзелі </font></strong><em><font color="#d00505">(тон 5) </font></em><br>
<br>
<strong><font color="#d00505">Песьня 9</font></strong> <br>
<br>
<em><font color="#d00505">Ірмас:</font></em> Ісая, радуйся, бо вось Дзева ва ўлоньні зачала і нарадзіла Сына Эмануэля, Бога і Чалавека – Усход імя Яму. Аддаем хвалу Яму і Дзеву ўзьвялічваем. <br>
<br>
Запаветаў Тваіх, Госпадзе, я не зьбярог і, аддаўшыся слодычам маіх пажаданьняў, пазбыўся ласкі і застаўся адкінуты, голы і паранены. Таму, Збавіцелю, малю Цябе, збаў мяне. <br>
<br>
Нават лявіт ня мог абмыць мае раны, але Ты, Добры, у спагадлівасьці Тваёй прыйшоў і выліў на мяне алей ласкаў Тваіх, і як адмысловы лекар, ацаліў мяне. <br>
<br>
Як існа добрасардэчны, Ты, Хрысьце Спасе, зьмілаваўся нада мною і збавіў мяне, што быў неміласэрна паранены разбойнікамі; як выкуп за мяне, Ты даў душу Тваю і цела, быццам два дынары. <br>
<br>
<em><font color="#d00505">Багародзічны.</font></em> Вышэй за розум сынараджэньне Тваё, Маці Божая: зачацьце Тваё было бяз мужа, і роды дзявочыя. Бог ёсьць Той, хто нарадзіўся, і мы ўзьвялічваем Яго, і Цябе, Дзева, шчасьліваю завем. <br>
<br>
<br>
<strong><font color="#d00505">Канон сьвятога </font></strong><em><font color="#d00505">(тон 8) </font></em><br>
<br>
<strong><font color="#d00505">Песьня 9</font></strong> <br>
<br>
<em><font color="#d00505">Ірмас:</font></em> Сапраўднай Багародзіцаю вызнаем Цябе, Дзева чыстая, і з анёльскімі хорамі славім Цябе. <br>
<br>
Ты, Богам блаславёны, быў лекарам тых, што захварэлі грахом, і праганяў злых духаў. Дзеля гэтага мы завем цябе шчасьлівым. <br>
<br>
Ты пакінуў зямлю – жыльлё тленнасьці, – і пасяліўся ў зямлі ціхіх і лагодных: з імі цешышся цяпер з Боскіх дабротаў. <br>
<br>
Сёньня дзень сьвяточны, ён кліча ўсіх манахаў да духоўнай радасьці на бяседу нятленнага жыцьця. <br>
<br>
<em><font color="#d00505">Багародзічны.</font></em> Той, хто пасяліўся ў Табе, Усебеззаганная, перамог злоснага чалавеказабойцу, які некалі нашых прабацькоў спакусіў. Нараджэньнем Сваім Ён збавіў нас усіх. <br>
<br>
<br>
<strong><font color="#d00505">Экзапастыляр</font></strong> <em><font color="#d00505">чарговы ўваскросны. Тады:</font></em> <br>
<br>
<strong>Слава...</strong><br>
<br>
Ты адкінуў як бескарысныя прынады гэтага сьвету; утаймаваў пастом цела, абнавіў моц душы сваёй, сьвяты ойча Яне, і ўзбагаціў сябе нябеснаю славаю. Цяпер не пераставай маліцца за нас. <br>
<br>
<strong>Цяпер...</strong><br>
<br>
Сапраўднаю Багародзіцаю вызнаем Цябе, Уладарка. Табою збаўляемся, бо Ты невыказна нарадзіла Бога, Які Крыжом зьнішчыў сьмерць і зьяднаў Сабе саборы сьвятых. Разам з імі славім Цябе. <br>
<br>
<br>
<strong><font color="#d00505">Пахвальныя псалмы </font></strong><br>
<em><font color="#d00505">уваскросныя належнага тону</font></em> <br>
<br>
<strong>Слава...</strong><br>
<br>
<em><font color="#d00505">(Тон 1)</font></em> Прыйдзіце працаваць у духоўным вінаградніку і ўзрошчваць плады пакаяньня. Ня будзем працаваць дзеля ежы і піцьця, але пастом і малітвамі будзем набываць дабрадзейнасьці. Гаспадар, калі Яму даспадобы будуць нашыя высілкі, дасьць нам заплату, што звальняе душы нашыя ад даўгу грахоўнага, бо Ён адзіны Шматміласэрны. <br>
<br>
<strong>Цяпер...</strong><br>
<br>
Найблаславёная Ты, Багародзіца Дзева, бо Той, хто прыняў цела ад Цябе, пекла паланіў, Адама паклікаў, праклён зьнішчыў, Еву вызваліў, сьмерць умярцьвіў і нас ажывіў. Дзеля гэтага, славячы Цябе, клічам: «Блаславёны Ты, Хрысьце Божа, што так захацеў. Слава Табе». 