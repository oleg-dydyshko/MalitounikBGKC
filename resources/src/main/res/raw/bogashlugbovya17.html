<!DOCTYPE HTML><html><head></head><body>
<strong><font color="#d00505">СЛУЖБЫ 6-ГА ТЫДНЯ ВЯЛІКАГА ПОСТУ</font>
<br><br>
5-ая НЯДЗЕЛЯ ПОСТУ<br> 
ЎВЕЧАРЫ</strong>
<br><br>
<em>На<strong> «Госпадзе, Цябе клічу...»</strong> чатыры песьні актойха належнага тону, пасьля:</em>
<br><br>
<em>(Тон 1):</em> Сам багаты, Ты стаўся ўбогім і ўзбагаціў чалавека несьмяротнасьцю і сьвятлом. Дык і мяне, зьбяднелага асалодамі жыцьця, узбагаць дабрадзейнасьцямі і зрабі саўдзельнікам лёсу ўбогага Лазара, вызваляючы ад удзелу ў мучэньнях багача, і ад пекла, якое чакае мяне.
<br><br>
Я, Госпадзе, стаўся багаты на зло, палюбіў слодыч, і насыціўся дачаснымі дабротамі, і таму заслужыў на пякельны агонь. Я пагардзіў маім згаладалым розумам, быццам Лазарам: вось ён ляжыць перад варотамі боскіх добрых учынкаў. Але Ты, Уладару, зьмілуйся нада мною
<br><br>
На пачатку шостага тыдня пачэснага посту прынясем, верныя, быццам вербы, перадсьвяточны сьпеў Госпаду, які ідзе ў славе і сіле Боства ў Ерусалім, каб перамагчы сьмерць.
<br>
Прыгатуем Яму галінкі дабрадзейнасьцяў, як знак перамогі, і ўсклікнем «Гасанна!» Творцу ўсіх.
<br><br>
<em>Тры песьні і багародзічны з мінэі.</em>
<br><br>
<strong>Вершапесьні</strong>
<br>
<em>(Тон 1):</em> Дзівосны провід Збавіцеля Чалавекалюбца: ведаючы тое, што мае быць, Ён паказаў нам жыцьцё багача і Лазара.
<br><br>
Разважаючы над канцом іх, пастараемся пазьбегнуць самалюбства і нялюдзкасьці першага, і быць пераймальнікамі стойкасьці і доўгацярплівасьці другога, каб і нам разам з ім ва ўлоньні Абрагама ўсклікнуць: «Суддзя справядлівы, Госпадзе, слава Табе!» (Двойчы) 
<br><br>
Малітвамі, Госпадзе, усіх сьвятых і Багародзіцы, даруй супакой Твой усім нам і зьмілуйся над намі, бо Ты добрыміласэрны.
<br><br>
<em>Багародзічны:</em> Радасьць анёльскіх хораў, і людзей на зямлі магутная заступніца, Усячыстая Багародзіца, збаў нас, якія да Цябе прыбягаем, бо пасьля Бога мы ўсклалі надзею на Цябе.
<br><br>
<strong>ПАНЯДЗЕЛАК<br> 6-ГА ТЫДНЯ ПОСТУ ЎВЕЧАРЫ</strong>
<br><br>
<em>На <strong>«Госпадзе, Цябе клічу...»</strong></em>
<br><br>
<em>(Тон 6):</em> Шматлікімі правінамі і асалодамі жыцьцёвымі я, няшчасны, параніў хворую душу маю, Уладару; цяпер ляжу на пасьцелі ленасьці і клічу: «Прыйдзі, наведай мяне, Міласэрны, даруй мне здароўе і міласьць; не пакінь мяне, каб мне не заснуць сьмяротным сном і каб вораг, які ўсё стараецца зьвесьці мяне ў глыбіню апраметную, ня цешыўся з гібелі маёй».
<br><br>
Бяздумна пазайздросьціўшы, Госпадзе, неміласэрнаму багачу, весялюся і таплюся ў асалодах і пажадлівасьцях і, бачачы мой згаладалы і паранены пажаданьнямі розум, што, быццам Лазар, ляжыць перад дзьвярамі каяньня, абыякава праходжу міма. За гэта ўсё я заслужыў на агонь пякельны, але Ты, шматміласэрны Ўладару, выбаў мяне ад яго.
<br><br>
<em>(Тон 5):</em> Ходзячы па тым баку Ярдану, Ты, Госпадзе, прадказаў, што хвароба Лазара ня будзе яму на сьмерць, але на славу Табе, Богу нашаму, і на доказ велічы і магутнасьці ўчынкаў Тваіх: бо Ты, Чалавекалюбча, перамог сьмерць у вялікай міласэрнасьці Тваёй.
<br><br>
<em>Тры песьні і багародзічны з мінэі.</em>
<br><br>
<strong>Пракімен</strong> <em>(Пс 106):</em> Слаўце Госпада, бо Ён добры, бо міласэрнасьць Яго вечна трывае.
<br><br>
<em>Верш:</em> Хай скажуць збаўленыя Госпадам, што Ён добры, што міласэрнасьць Яго вечна трывае.
<br><br>
<strong>Чытаньне кнігі Роду (27:1-41)</strong>
<br> Калі Ісаак састарыўся і зрок ягоны прытупіўся так, што ня мог бачыць, ён паклікаў Ісава, свайго старэйшага сына і сказаў: «Сыне мой!» А калі той адгукнуўся: «Я тут!», Ісаак сказаў: «Я ўжо стары і ў кожную хвіліну магу памерці.
<br>
Вазьмі свае паляўнічыя снасьці, твой калчан і лук, ідзі ў поле, упалюй мне дзічыну, звары для мяне смачную страву так, як я люблю, і прынясі яе мне: няхай зьем яе, каб блаславіла цябе душа мая перад сьмерцю». Рэбэка чула, што гаварыў Ісаак Ісаву, сыну свайму. І калі Ісаў пайшоў у поле, каб упаляваць дзічыну для бацькі, Рэбэка сказала Якубу, любаму сыну свайму: «Я чула, як твой бацька казаў Ісаву, брату твайму: Прынясі дзічыну і звары мне смачную страву, каб я зьеў і блаславіў цябе ў імя Госпада перад тым, як памерці. Цяпер, сыне мой, паслухай, што я табе скажу. Ідзі, вазьмі з чарады двое казьлятаў добрых, а я звару з іх смачную страву для твайго бацькі так, як ён любіць. Тады занясеш яе твайму бацьку, каб ён зьеў і блаславіў цябе перад сьмерцю». Але Якуб адказаў Рэбэцы: «Ісаў, брат мой, валасаты, а я гладзенькі. Калі бацька захоча дакрануцца да мяне, будзе выглядаць, быццам я жарты строю з яго, і таму магу навесьці на сябе праклён, а не блаславенства». Тады кажа яму ягоная маці: «На мне будзе твой праклён, сыне мой! Ты толькі слухай мяне і ідзі прынясі мне (казьлят)». Ён пайшоў і прынёс іх сваёй маці; а яна зварыла смачную страву, як любіў ягоны бацька. І ўзяла Рэбэка найлепшую вопратку Ісава, што была ў хаце, і апранула ў яе Якуба, свайго малодшага сына, а казьлінымі шкурамі абклала ягоныя рукі і гладкую шыю. Тады дала яна Якубу, сыну свайму, смачную страву, якую зварыла, і хлеб. І ён пайшоў да свайго бацькі і кажа: «Ойча мой!» А той адгукнуўся: «Я тут. Хто ты, сыне мой?» Тады Якуб кажа бацьку: «Я Ісаў, твой першародны. Я зрабіў так, як ты мне загадаў. Падыміся, сядзь і зьеш упаляваную мною дзічыну, каб блаславіла мяне душа твая». А Ісаак кажа сыну: «Нешта хутка ты, сыне, знайшоў яе». А той адказаў: «Госпад Бог твой так зрабіў мне». Тады Ісаак сказаў Якубу: «Падыдзі бліжэй да мяне, каб мне дакрануцца і ўпэўніцца, што ты сапраўды Ісаў, сын мой». Якуб падышоў да Ісаака, а той дакрануўся да яго і сказаў: «Голас Якуба, а рукі Ісава». І так не пазнаў ён Якуба, бо рукі яго былі валасатыя, як рукі Ісава. І блаславіў яго. Потым спытаўся: «Ці сапраўды ты мой сын Ісаў?» А той адказаў: «Так, гэта я». Тады сказаў (Ісаак): «Дай, хай зьем дзічыны сына майго, каб мая душа блаславіла цябе». І той даў яму, і ён еў; прынёс яму віна, і ён выпіў. Тады кажа яму Ісаак, бацька ягоны: «Падыдзі бліжэй і пацалуй мяне, сыне мой». І ён падышоў і пацалаваў яго. І пачуў Ісаак запах вопраткі ягонай і блаславіў яго, кажучы: «Гэта запах сына майго, як запах поля, якое блаславіў Госпад. Няхай Бог дасьць табе расу з неба і зямлю ўрадлівую, удосталь пшаніцы і віна. Няхай народы служаць табе і пакаленьні пакланяюцца перад табою. Будзеш валадарыць над братамі тваімі, і сыны маці тваёй паклоняцца табе.
<br>
Пракляты хай будзе той, хто цябе праклінае, і блаславёны, хто цябе бласлаўляе». Толькі Ісаак скончыў бласлаўляць Якуба, і Якуб адышоў ад Ісаака, бацькі свайго, як вярнуўся з паляваньня Ісаў, брат ягоны. Ён таксама зварыў смачную страву, прынёс бацьку свайму і кажа: «Хай бацька падымецца і зьесьць дзічыны сына свайго, каб душа яго блаславіла мяне». Тады Ісаак, ягоны бацька, спытаў: «Хто ты?» Ён адказаў: «Я сын твой першародны Ісаў». Жахнуўся Ісаак і, устрывожаны, пытае: «Хто ж тады быў той, што ўпаляваў дзічыну, прынёс мне, і я зьеў перад тым, як ты прыйшоў, і блаславіў яго, так што маё блаславенства пры ім застаецца?» Калі Ісаў пачуў словы бацькі свайго, ён усклікнуў моцна жаласным голасам і сказаў свайму бацьку: «Блаславі і мяне, ойча мой!» А той сказаў: «Прыйшоў твой брат і подступам забраў тваё блаславенства». Тады Ісаў сказаў: «Недарма далі імя яму Якуб. Два разы ён ашукаў мяне: пазбавіў мяне майго першародства, а цяпер забраў маё блаславенства!» На гэтыя словы Ісаак адказаў Ісаву: «Я паставіў яго тваім уладаром, і даў яму ўсіх братоў яго за слугаў; хлебам і віном забясьпечыў яго. Што магу зрабіць для цябе, мой сыне?» Тады Ісаў кажа бацьку свайму: «Няўжо ж у цябе, бацька, толькі адно блаславенства? Блаславі і мяне, бацька мой!» І заплакаў Ісаў голасна. Тады бацька ягоны Ісаак даў яму такі адказ: «Ня будзе ўрадлівай краіна, у якой будзеш жыць, бо ня будзе там расы з неба. Жыць будзеш з мяча твайго і будзеш слугою брата твайго. Але прыйдзе час, калі станеш свабодны і скінеш ярмо з шыі тваёй». І Ісаў узьненавідзеў Якуба за блаславенства, якое яму даў ягоны бацька.
<br><br>
<strong>Пракімен</strong> <em>(Пс 107):</em> Узьнясіся на нябёсы, Божа, і хай па ўсёй зямлі разыдзецца слава Твая.
<br><br>
<em>Верш:</em> Гатовае сэрца маё, Божа, гатовае сэрца маё.
<br><br>
<strong>Чытаньне кнігі Прыповесьцяў (19:16-25)</strong><br> Хто захоўвае прыказаньні, зьберагае жыцьцё; хто ня дбае аб дарогах сваіх, памрэ. Хто чыніць дабро беднаму, дае пазыку Госпаду, і Той яго ўзнагародзіць за ягонае дабрадзейства. Карай сына твайго, пакуль ёсьць надзея, але ня бі яго да сьмерці. Гняўлівы будзе пакараны: калі яго пашкадуеш, павялічыш няшчасьце. Слухай рады і прымай навучаньне, каб быць мудрым у будучыні. Шмат намераў у сэрцы людзкім, але воля Гасподняя зьдзейсьніцца. Прывабнасьць чалавека – ягоная дабрыня; лепш бедны, як хлус. Страх Гасподні вядзе да жыцьця: напоўнены ім кладзецца спакойны (і зло не сустрэне яго): Лянівы руку сваю апускае ў міску, але цяжка яму яе да роту данесьці. Калі ўдарыш насьмешніка, то і прастадушны стане разумнейшым; калі напомніш разумнага – яму веды прыбудзе.
<br><br>
<strong>Вершапесьні</strong>
<br>
<em>(Тон 4):</em> Ад ліхвярства, што абкрадае душу, вызваль нас, Збавіцелю, і пасялі нас разам з убогім Лазарам ва ўлоньні Абрагама: бо Ты, Божа, багаты на міласэрнасьць, дзеля нас дабравольна стаўся бедным, і ад тленнасьці да нятленнасьці перавёў нас у міласэрнасьці і чалавекалюбстве Тваім.
<br><br>
(Двойчы) Ты, што прымаеш цярпеньні мучанікаў сьвятых, і ад нас прымі, Чалавекалюбча, песьню хвалы, і малітвамі іх даруй нам веліч зьмілаваньня Твайго.
<br><br>
<em>Багародзічны:</em> Выбаў нас ад бед нашых, Маці Хрыста Бога, што нарадзіла Творцу ўсіх, каб нам усім клікаць: «Радуйся, адзіная Заступніца душ нашых!» 
<br><br>
<strong>АЎТОРАК<br> 6-га ТЫДНЯ ПОСТУ ЎВЕЧАРЫ</strong>
<br><br>
<em>На <strong>«Госпадзе, Цябе клічу...»</strong></em>
<br><br>
<em>(Тон 2):</em> Подступамі хітрага ворага сэрца маё зьнемагае, зыходзіць у магілу безнадзейнасьці і, быццам каменем, пакрываецца нячуласьцю. Але Ты, Збавіцелю, які дрэвам жыцьцядайнага крыжа ажывіў усіх, што былі ў пекле, узьнімі мяне і ажыві, каб я са страхам і пашанаю славіў Боскасьць Тваю.
<br><br>
Багацьце пажаданьняў, што вядуць да тленнасьці, за прычынаю хітрага ворага я палюбіў, бяздумна праводзячы час у пустым вясельлі; прыйшоўшы да розуму, я, як Лазар, зажадаў Боскай стравы і, стогнучы, усклікаю: «Ад полымя, якое чакае мяне, вызвалі мяне, Слова, у добрасардэчнасьці Тваёй, каб мне славіць Цябе, Чалавекалюбча».
<br><br>
<em>(Тон 3):</em> Сёньня памёр Лазар, і ўся Бэтанія плача; Ты ж, Збавіцелю, зноў уздымаеш яго ад сьмерці, і прадвяшчаеш прыяцелям Тваім страшнае ўваскрасеньне Тваё, умярцьвленьне пекла, і ажыўленьне Адама. Дзеля гэтага славім Цябе.
<br><br>
<em>Тры песьні і крыжабагародзічны э з мінэі.</em>
<br><br>
<strong>Пракімен</strong> <em>(Пс 110):</em> Пачатак мудрасьці – страх Гасподні.
<br><br>
<em>Верш:</em> Буду славіць Цябе, Госпадзе, усім сэрцам маім.
<br><br>
<strong>Чытаньне кнігі Роду (31:3-16)</strong>
<br>
Сказаў Госпад Якубу: «Вярніся на зямлю бацькі твайго, на радзіму тваю, і Я буду з табою». Якуб, які быў  на полі са статкам сваім, паслаў паклікаць да сябе Лію і Рахіль, і сказаў ім: «Бачу па твары бацькі вашага, што ён для мяне не такі, як быў раней. Вы самі добра ведаеце, што я ўсёй душой служыў бацьку вашаму. Але бацька ваш ашукваў мяне і дзесяць разоў мяняў заплату маю; але Бог ня даў яму скрыўдзіць мяне. Бо калі ён сказаў: «Стракатыя авечкі будуць тваёй заплатай», усе авечкі радзіліся стракатымі; калі ж сказаў: «Белыя будуць тваёй заплатаю», авечкі радзіліся белымі. Такім чынам Бог забраў дабытак ад бацькі вашага і даў яго мне. Бо калі прыходзіў час параваньня, я бачыў у сьне: усе (казлы і бараны, якія пакрывалі коз і авечак), былі стракатыя, з плямкамі і латамі. І тады анёл Гасподні сказаў мне ў сьне: «Якуб!» А я адгукнуўся: «Я тут!» Тады ён кажа: «Падымі вочы і глянь: усе казлы і бараны, што пакрываюць авечак і коз, стракатыя, з плямкамі і латамі. Я бачыў, як паступае Лабан з табою: Я – Бог з Бэтэлю, дзе ты памазаў стоўп, і даў мне абяцаньне. Цяпер устань і выйдзі з гэтай краіны, і вярніся на тваю бацькаўшчыну». Тады Рахіль і Лія сказалі яму ў адказ: «Ці ж ёсьць яшчэ для нас нейкая частка ў доме бацькі нашага? Ён паступіў з намі, як з чужымі, бо ня толькі ўзяў за нас заплату, але яшчэ і нашу маёмасьць сабе на карысьць абярнуў. Усё багацьце, якое Бог забраў ад бацькі нашага, належыць нам і дзецям нашым. Дык ты рабі, што загадаў табе Бог».
<br><br>
<strong>Пракімен</strong> <em>(Пс 111):</em> Міласэрны, шчодры і справядлівы.
<br><br>
<em>Верш:</em> Шчасьлівы чалавек, які баіцца Госпада.
<br><br>
<strong>Чытаньне кнігі Прыповесьцяў (21:3-21)</strong>
<br>
Паступаць сумленна і справядліва – мілей Госпаду за кроў ахвяраў. Горды погляд і бунтарнае сэрца – грунт для граху нязбожных. Намеры працавітага прыносяць карысьць; сквапныя зазнаюць бяды. Прыдбаньне скарбаў хлусьлівым языком – пустая марнасьць, што вядзе да сьмерці.
<br>
Насільле злых загубіць іх саміх, бо яны адмовіліся паступаць справядліва. Крывая дарога злачынцы; нявінны паступае праведна. Лепш жыць у куце пад страхою, чым у супольнай хаце з сварлівай жонкаю. Душа грэшніка жадае зла: у ягоных вачох і прыяцель не знаходзіць ласкі. Калі караюць насьмешніка, прасьцяк робіцца разумным; калі навучаюць мудрага, ён прымае навуку. Праведны (Бог) назірае за домам злачынцы: злых Ён кідае ў няшчасьце. Хто затыкае вушы на крык беднага, сам будзе крычаць бяз выніку. Тайны дарунак суцішае гнеў, а злосьць лютую – падарак за пазухай. Чыніць справядлівасьць – праведным радасьць, а ліхім жах. Хто збіваецца з дарогі разважнасьці, будзе спачываць у таварыстве ценяў. Хто любіць віно і аліву, той не разбагацее. Нязбожны будзе выкупам для справядлівага. Лепш жыць у пустыні, чым з сварлівай і злоснай жонкаю. Дарагі скарб і аліва ў доме разумнага, але дурань змарнуе іх. Хто шукае міласэрнасьці і справядлівасьці, знойдзе жыцьцё і павагу.
<br><br>
<strong>Вершапесьні</strong>
<br>
<em>(Тон 1):</em> Апранутая ў багатканую ўладарную пурпуру і ўпрыгожаная нятленнасьцю, душа мая, ты ўсю годнасьць сваю апаганіла, страціла багацьце і радасьць, і ўчыніла грэх, пагардзіўшы бліжнім тваім, быццам багаты Лазарам; але, каб не патрапіць разам з ім у месца мукаў, зьбядней духам і Госпаду, які стаўся бедным дзеля цябе, усклікні: «Ты, Хрысьце, што перад расьпяцьцем быў апрануты ў ганебную пурпуру, і на крыжы, голы, быў расьпяты дзеля мяне, апрані мяне ў вопратку Валадарства Твайго і збаў ад вечнага сораму».
<br><br>
(Двойчы) Добрая купля вашая, сьвятыя, бо, даўшы вашую кроў, вы сталіся спадкаемцамі нябесных дабротаў і, дачасна пацярпеўшы, атрымалі вечную радасьць. Сапраўды добрая вашая купля, бо, пакінуўшы тленнае, вы атрымалі ўзамен нятленнае і, цешачыся разам з анёламі, няспынна славіце Тройцу адзінасутную.
<br><br>
Крыжабагародзічны: «Меч прабіў, Сыне мой, сэрца маё, – Дзева казала, калі ўбачыла на дрэве павешанага Хрыста, – як прадказаў праведны Сямён; але, малю Цябе, Несьмяротны, уваскрэсьні і ўслаў Маці і слугу Тваю».
<br><br>
<strong>СЕРАДА<br> 6-га ТЫДНЯ ПОСТУ ЎВЕЧАРЫ</strong>
<br><br>
<em>На <strong>«Госпадзе, Цябе клічу...»</strong></em>
<br><br>
<em>(Тон 5):</em> Багаты на грэшныя пажаданьні, апрануты ў вопратку крывадушнасьці, знаходжу радасьць у непаўстрыманасьці да злога, празмернай неміласэрнасьці і пагардзе да майго розуму, што, хворы ад маёй абыякавасьці, ляжыць перад дзьвярамі пакаяньня і церпіць голад добрага. Але Ты, Госпадзе, зрабі мяне падобным да Лазара, бедным на грахі, каб у час патрэбы мне не апынуцца ў нязгасным агні з высахлым языком, ня ў змозе нават палец памочыць у вадзе; але пасялі мяне ва ўлоньні Абрагама ў чалавекалюбстве Тваім.
<br><br>
У бязьмежнай любові вы, сьвятыя мучанікі, ня выракліся Хрыста: пацярпеўшы розныя мукі і раны, вы перамаглі дзёрзкасьць мучыцеляў і, захаваўшы чыстай і непашкоджанай веру, пераставіліся да неба. Цяпер, маючы ласку ў Бога, прасіце Яго дараваць нам веліч зьмілаваньня.
<br><br>
Ходзячы па тым баку Ярдану, Ты, Ісусе, казаў тым, што былі з Табою: «Прыяцель мой Лазар памёр і сёньня аддаецца на пахаваньне; цешуся за вас, прыяцелі мае, бо вы ўбачыце, што Я, хоць і явіўся вам як чалавек, ведаю ўсё як нязьменны Бог. Ідзем ажывіць яго, каб сьмерць адчула нашую перамогу і яе поўнае зьнішчэньне. Яўна раблю гэта, даючы сьвету веліч зьмілаваньня».
<br><br>
Будзем пераймаць Марту і Марыю, пашлем да Госпада добрыя ўчынкі, быццам малітвы, каб Ён прыйшоў і ўваскрасіў наш розум, які ляжыць без чуцьця мёртвы ў магіле ленасьці, не адчуваючы страху Гасподняга і ня маючы ўчынкаў, што вядуць да жыцьця. Усклікнем: «Глянь на нас, Госпадзе і, як некалі прыяцеля Твайго Лазара ажывіў, так цяпер ажыві ўсіх нас, даючы нам веліч зьмілаваньня».
<br><br>
<em>(Тон 6):</em> Лазар, які ўжо два дні ляжыць у магіле, бачыць страшныя рэчы: незьлічонае мноства памерлых ад пачатку сьвету ў палоне пекла. Родныя плачуць горка, гледзячы на ягоную магілу. А Хрыстос ідзе ажывіць прыяцеля свайго, і ўстанавіць зноў суладзьдзе. Блаславёны Ты, Збавіцелю, слава Табе.
<br><br>
<em>Тры песьні і багародзічны з мінэі.</em>
<br><br>
<strong>Пракімен</strong> <em>(Пс 114):</em> Буду рабіць прыемнае Госпаду ў краіне жывых.
<br><br>
<em>Верш:</em> Люблю Госпада, які пачуў голас малітвы маёй.
<br><br>
<strong>Чытаньне кнігі Роду (43:26-31; 45:1-16)</strong>
<br> Браты Язэпа прынесьлі ў дом ягоны дары, якія мелі з сабою і, трымаючы іх у руках, пакланіліся яму. А ён, спытаўшыся аб здароўі, сказаў: «Ці бацька ваш стары, аб якім вы мне гаварылі, здаровы? Ці жыве ён яшчэ?» Яны адказалі: «Здаровы слуга твой, наш бацька», і, схіліўшы галовы, пакланіліся да зямлі. А ён падняў вочы, убачыў Бэньяміна, сына маці сваёй, і спытаўся: «Ці гэта ваш наймалодшы брат, аб якім вы мне гаварылі?» І дадаў: «Хай Бог будзе спагадлівы табе, сыне мой!» Потым хутка выйшаў, бо від брата моцна ўсхваляваў яго, і сьлёзы паплылі з ягоных вачэй; ён пайшоў у сьвятліцу і там заплакаў. Памыўшы твар, ён выйшаў зноў, стараючыся панаваць над сабою. І, ня могучы стрымаць свайго хваляваньня перад усімі, сказаў: «Хай усе выйдуць». А калі ўжо нікога не было, ён даў сябе пазнаць братом сваім. Заплакаўшы голасна, так што чулі яго егіпцяне і хатнія фараона, ён сказаў братом сваім: «Я Язэп! Ці бацька мой жывы яшчэ?» Браты ягоныя не маглі нічога адказаць, бо вельмі спалохаліся. Але ён сказаў ім: «Падыдзіце бліжэй». Калі яны падышлі бліжэй, ён кажа ім зноў: «Я Язэп, брат ваш; я той, каго вы прадалі ў Ягіпет. Але не сумуйце цяпер і не дакарайце сябе, што прадалі мяне. Бо каб зьберагчы вас пры жыцьці, Бог паслаў мяне сюды перад вамі. Вось ужо два гады трывае голад у той краіне, і яшчэ пяць гадоў ня будзе ні воркі, ні жніва. Бог паслаў мяне перад вамі, каб зьберагчы на зямлі рэшту вас і ўратаваць вашае жыцьцё.
<br>
Дык ня вы мяне сюды паслалі, а Бог. Ён зрабіў мяне дарадчыкам фараона, распарадчыкам у ягоным доме і начальнікам над усім Ягіптам. Ідзіце хутка да майго бацькі і скажыце яму: Бог зрабіў мяне начальнікам усяго Ягіпту. Прыходзь безадкладна, будзеш жыць на зямлі Гашэн, будзеш блізка мяне, ты і твае сыны, унукі, статкі, і ўвесь твой набытак. Я буду карміць цябе, бо голад будзе яшчэ трываць пяць гадоў. Вось вы бачыце на ўласныя вочы, і Бэньямін, брат ваш, бачыць, што гэта я гавару да вас. Раскажыце бацьку майму аб высокай маёй годнасьці ў Ягіпце і аб усім, што бачылі. І, не адкладаючы, прывядзіце да мяне майго бацьку». Пасьля гэтага кінуўся на шыю Бэньяміну, брату свайму, і расплакаўся. Бэньямін таксама плакаў, абдымаючы шыю яго. І плакаў Язэп, абдымаючы і цалуючы братоў сваіх. А потым браты размаўлялі з ім. І разышлася вестка ў палацы фараона, што прыйшлі браты Язэпа.
<br><br>
<strong>Пракімен</strong> <em>(Пс 115):</em> Малітвы мае Госпаду прынясу перад усімі людзьмі Яго.
<br><br>
<em>Верш:</em> Веру, таму і гавару: я вельмі прыгнечаны.
<br><br>
<strong>Чытаньне кнігі Прыповесьцяў (21:23-22:4)</strong>
<br>
Хто сьцеражэ вусны свае і язык, ахоўвае жыцьцё ад суму. Нахабны зазнайка – блюзьнерца імя яму – паступае з надменнай пышлівасьцю. Жаданьні лянівага – сьмерць для яго, бо рукі ня хочуць працаваць. Скнара кожны дзень жадае нечага хціва; праведнік мілуе і дае, не шкадуючы. Ахвяра нязбожных агідная, тым больш калі прыносіцца з благім намерам. Хлусьлівы сьведка згіне; той, хто ўмее слухаць, умее і гаварыць. Несумленны мае самаўпэўнены выгляд; праведны зважае на свае ўчынкі. Няма мудрасьці ні розуму, ні добрай рады супраць Госпада. Каня сядлаюць на дзень бітвы, але перамога залежыць ад Госпада. Добрае імя лепшае за багацьце; добрая слава даражэйшая за золата і срэбра. Багаты і бедны сустракаюцца: абодвух стварыў Госпад. Разважны бачыць зло і хаваецца; недасьведчаныя ідуць і пападаюць у бяду. Плод пакоры – страх Гасподні, багацьце, пашана і жыцьцё.
<br><br>
<em>Далей Літургія раней асьвячаных дароў.</em>
<br><br>
<strong>ЧАЦЬВЕР<br> 6-га ТЫДНЯ ПОСТУ ЎВЕЧАРЫ</strong>
<br><br>
<em>На <strong>«Госпадзе, Цябе клічу...»</strong></em><br> <em>(Тон 4):</em> Двух апосталаў, якія пазналі Цябе, добрасардэчны Хрысьце, як аднаго з Тройцы, пасылаеш сёньня прывесьці асьляня, як напісана, каб, дабравольна ўпакорыўшыся і сеўшы на яго, падрыхтаваць усім, што любяць Цябе і клічуць «Гасанна», месца на вышынях і вызваліць ад пажаданьняў, якія робяць нас падобнымі да неразумнай жывёлы.
<br><br>
Прымай, Сыёне, Уладара Твайго, што ў табе ў пакоры зьявіўся, уваскрасіўшы Лазара і разбурыўшы сьмерці горкае валадарства. Прыйдзеце ўсе верныя, каб з вербамі сустрэць Хрыста і клікаць: «Блаславёны Той, хто прыходзіць збавіць род людзкі мукаю крыжоваю, і дараваць усім у дабрыні Сваёй несьмяротнасьць!»
<br><br>
<em>(Тон 8):</em> Ты, Хрысьце, якога на вышынях носяць сэрафімы як Бога і Тварца, тут на зямлі, упадобніўшыся да нас, людзей, ідзеш сесьці на асьляня. Бэтанія весяліцца, сустрэўшы Цябе, Збавіцелю; Ізраіль радуецца і рыхтуецца прыняць Цябе; сьмерць зьнямоглася, пачуўшы, як Лазар устаў з мёртвых; а мы з вербамі ідзем насустрач радасьці і славім веліч дабрыні Тваёй.
<br><br>
<em>Тры песьні і крыжабагародзічны з мінэі.</em>
<br><br>
<strong>Пракімен</strong> <em>(Пс 119):</em> У бядзe клiкаў я Гoспада, i Ён пачуў мянe.
<br><br>
<em>Верш:</em> Гoспадзe, вызваль душу маю ад вуснаў iлжывыx i ад языка здрадлiвага.
<br><br>
<strong>Чытаньне кнігі Роду (46:1-7)</strong>
<br>
Ізраіль устаў і пайшоў у дарогу разам з усім сваім дабыткам. Прыйшоўшы ў Баршэбу, ён прынёс ахвяру  Богу бацькі свайго Ісаака. А ўночы Бог зьявіўся яму ў відзеньні і сказаў: «Якубе, Якубе!» А той адгукнуўся: «Я тут!» І сказаў яму (Бог): «Я – Бог бацькі Твайго. Ня бойся ісьці ў Ягіпет, бо там Я ўчыню цябе вялікім народам. Я пайду з табою і выведу цябе адтуль, а Язэп зачыніць табе вочы». І пайшоў Якуб з Баршэбы. Сыны Ізраіля пасадзілі бацьку свайго Якуба, сваіх дзяцей і жонак на вазы, якія прыслаў фараон. Узялі таксама свае статкі і ўвесь дабытак, які набылі ў Ханаане. Так прыйшоў Якуб у Ягіпет, ён і ўсе хатнія яго. З ім былі ўсе сыны і сыны сыноў яго, дочкі і дочкі дачок яго: усё патомства сваё ён прывёў з сабою ў Ягіпет.
<br><br>
<strong>Пракімен</strong> <em>(Пс 120):</em> Хай Госпад захавае цябе ад усяго благога, хай Госпад захавае душу тваю.
<br><br>
<em>Верш:</em> Уздымаю вoчы маe да гoраў: адкуль прыйдзе дапамога мая.
<br><br>
<strong>Чытаньне кнігі Прыповесьцяў (23:15 – 24:5)</strong>
<br> 
Сыне мой! Калі сэрца тваё мудрае, то і маё сэрца будзе цешыцца; і маё нутро будзе весяліцца, калі вусны твае будуць казаць тое, што належыць. Хай сэрца тваё не зайздросьціць грэшнікам, але будзь увесь час у страху Гаподнім; бо будучыня напэўна існуе, і твая надзея ня будзе марнай. Слухай, сыне, будзь мудры, накіроўвай сэрца тваё на правы шлях. Не прабывай у таварыстве тых, што напіваюцца віном, ані сярод тых, што аб’ядаюцца мясам; бо п’яніцы і абжоры зьбяднеюць; а санлівасьць апранае іх у лахманы. Слухай бацьку, які нарадзіў цябе; не зьневажай маці старэнькай. Набывай праўду і не прадавай яе – мудрасьць, разважнасьць, устрыманасьць. Бацька праведнага будзе цешыцца; і хто нарадзіў мудрага, будзе з яго рады. Няхай радуюцца бацька твой і маці; хай цешыцца тая, што цябе нарадзіла. Дай мне, сыне, сэрца тваё; вочы твае хай дарог маіх пільнуюць; бо блудніца – гэта глыбокая яма; вузкая крыніца – чужая жонка: яна засаду робіць як разбойнік, і памнажае сярод людзей лік няверных. У каго «Ой!», у каго «Айай-ай!», у каго сварка, у каго жалі? У каго раны без прычыны? У каго вочы чырвоныя? У тых, што пры віне заседжваюцца; у тых, што ходзяць каштаваць віно духмянае. Не прыглядайся да віна, якое яно чырвонае, як прыгожа сьвеціцца ў чашы, як лагодна льецца ў горла, бо ўканцы яно кусае, як гадзюка, труціць як зьмяя. Дзіўныя рэчы будуць табе бачыцца, сэрца тваё будзе гаварыць дурніцы і будзеш быццам той, што дрэмле на дне мора, або як той, што на самым версе мачты: «Білі мяне, але мне не балела; таўклі мяне і я ня знаў. Калі ж прачнуся, буду шукаць зноў таго самага». Не зайздросьць благім людзям, не шукай іх таварыства; бо сэрца іх мяркуе пра насільле, вусны іх гавораць злосныя рэчы. Дом будуецца мудрасьцю і ўзмацняецца розумам. Разважнасьць напаўняе каморы ўсялякім дарагім і прыгожым дабром. Мудры чалавек моцны; муж вучоны павялічвае сілу сваю.
<br><br>
<strong>Вершапесьні</strong>
<br>
<em>(Тон 8):</em> Выбаў мяне, Хрысьце Божа, ад падабенства неміласэрнаму багачу і ад лютага нораву: зрабі мяне пераймальнікам удзячнай цярплівасьці Лазара, і не адлучы ад улоньня Абрагама, у вялікай міласэрнасьці Тваёй. (Двойчы) Мучанікі Гасподнія, вы кожнае месца асьвячаеце і ўсякую немач аздараўляеце, дык молім вас: «Маліцеся, каб ад варожых напасьцяў вызваліцца душам нашым».
<br><br>
Крыжабагародзічны: «Што за вялікі цуд! Што за страшная новая тайна, – Дзева, убачыўшы на крыжы паміж двух разбойнікаў павешанага Цябе, якога Яна ў цудоўны спосаб нарадзіла бяз болю, сказала з плачам. – Гора мне, Дзіця маё любае! Як гэта люты няўдзячны народ прыбіў Цябе да крыжа?» 
<br><br>
<strong>ПЯТНІЦА<br> 6-га ТЫДНЯ ПОСТУ ЎВЕЧАРЫ</strong>
<br><br>
<em>На <strong>«Госпадзе, Цябе клічу...»</strong></em>
<br><br> 
<em>(Тон 8):</em> Закончыўшы душакарысны саракадзённы пост, просім Цябе, Чалавекалюбча, дай нам бачыць тыдзень Мукаў Тваіх, каб нам славіць веліч Тваю і невыказны провід, суладна сьпяваючы: «Госпадзе, слава Табе!» (Двойчы) Мучанікі Гасподнія, просім вас, маліце Бога нашага і выпрасіце душам нашым багацьце дабротаў і ачышчэньне ад шматлікіх правінаў.
<br><br>
<em>(Тон 6):</em> Перад тым, як Ты Сам меўся дабравольна пасяліцца ў магіле, Ты захацеў бачыць магілу Лазара і спытаўся: «Дзе яго паклалі?» Пачуўшы ў адказ тое, што было ўжо вядомае Табе, Ты загадаў таму, каго Ты любіў: «Лазар, выйдзі вон!» І Лазар, які ляжаў без дыханьня, паслухаў Цябе, Збавіцеля душаў нашых, які даў яму дыханьне.
<br><br>
Ты, Госпадзе, Колас жыцьця, прыйшоў на магілу Лазара, які быў ужо мёртвы чатыры дні і, заплакаўшы, вярнуў яго да жыцьця. Так загадам Тваім сьмерць была спутаная, а пахавальныя палотны разьвязаныя. Грамада вучняў напоўнілася радасьцю і аднадушна ўславіла Цябе, усклікаючы: «Блаславёны Ты, Збавіцелю, зьмілуйся над намі!» Голас Твой, Госпадзе, разбурыў сьмерці ўладу, і магутнае слова Тваё ўзьняло з магілы чатырохдзённага мёртвага. Лазар стаўся першым плодам збавеннага новага жыцьця. Усё магчыма Табе, Госпадзе і Ўладару ўсіх, дык дай слугам Тваім ачышчэньне і веліч зьмілаваньня.
<br><br>
Каб упэўніць вучняў у Тваім уваскрасеньні, Ты, Госпадзе, прыйшоў на магілу Лазара і паклікаў яго; і вось пекла было палоненае і адпусьціла чатырохдзённага мёртвага, які ўсклікнуў: «Блаславёны Ты, Госпадзе; слава Табе!» Ты, Госпадзе, прыйшоў з вучнямі ў Бэтанію, каб Лазара ўваскрасіць. Заплакаўшы над магілаю, згодна з людзкой прыродаю, Ты як Бог уваскрасіў яго, хоць ён ужо быў мёртвы чатыры дні. І ён усклікнуў Табе, Збавіцелю: «Блаславёны Ты, Госпадзе, слава Табе!» Слава...
<br><br>
<em>(Тон 8):</em> Стаўшы перад магілай Лазара, Ты, Збавіцелю, паклікаў мёртвага і ўзьняў яго, быццам ад сну. І вось ён скінуў тленнасьць сілаю нятленнасьці, і на Твой загад выйшаў, спавіты ў пахавальныя палотны. Ты, Чалавекалюбча, можаш усё, усе людзі служаць Табе і ўсё слухаецца Цябе. Збавіцелю наш, слава Табе! Цяпер...
<br><br>
<em>(Тон 8):</em> Скончыўшы саракадзённы душакарысны пост, усклікнем: «Радуйся, горад Бэтанія, бацькаўшчына Лазара; радуйцеся, Марта і Марыя, сёстры ягоныя: бо заўтра прыходзіць Хрыстос словам ажывіць памерлага брата». Пачуўшы голас Ягоны, ненасытнае пекла задрыжэла ў страху і, голасна застагнаўшы, выпусьціла Лазара, абвязанага палотнамі. Калі габрэі ўбачаць гэты цуд, яны зьдзівяцца і выйдуць насустрач Яму з вербамі і галінкамі дрэваў. І дзеткі, – хоць бацькі іхнія будуць глядзець са злоснай зайздрасьцю, – будуць славіць Яго і клікаць: «Блаславёны той, хто ідзе ў імя Гасподняе, Уладар Ізраіля!»
<br><br>
<strong>Пракімен</strong> <em>(Пс 123):</em> Дапамога нашая ў імені Госпада, які стварыў неба і зямлю.
<br><br>
<em>Верш:</em> Той, хто жыве ў Ерусаліме, не пахісьнецца давеку.
<br><br>
<strong>Чытаньне кнігі Роду (49:33 – 50:26)</strong>
<br> Калі Якуб скончыў даваць наказы сынам сваім, ён лёг на пасьцель і, аддаўшы духа, адышоў да сваіх продкаў. Язэп прыпаў да цела бацькі свайго і, заплакаўшы, цалаваў яго. А пасьля загадаў Язэп слугам сваім, лекарам, забальзамаваць бацьку ягонага; і яны забальзамавалі Ізраіля. Сорак дзён пайшло на тое, каб яго забальзамаваць; і жыхары Ягіпту плакалі па ім семдзясят дзён. Калі ж мінулі дні жалобы, зьвярнуўся Язэп да вяльможаў фараонавых з просьбай: «Калі я знайшоў ласку ў вас, скажыце аба мне фараону: Перад сьмерцю бацька мой абавязаў мяне прысягай, кажучы: пахавай мяне ў магіле, якую я прыгатаваў сабе ў зямлі Ханаанскай. Дык цяпер пайду пахаваць бацьку майго, а пасьля вярнуся». Далажылі фараону просьбу Язэпаву. І кажа фараон Язэпу: «Ідзі, пахавай бацьку твайго, так як ты кляўся». І Язэп пайшоў пахаваць бацьку свайго, а з ім пайшлі слугі фараона, старэйшыя ўрадоўцы дому яго і начальнікі зямлі ягіпецкае, а таксама ўся сям’я Язэпа, браты яго, і ўсе хатнія бацькі ягонага. Толькі дзеці, авечкі і статкі жывёлы засталіся ў зямлі Гашэн. Ехалі з ім таксама людзі на конях і калясьніцах, творачы вялікую сьвіту. Прыйшоўшы на зямлю Горан-Гаатад па той бок Ярдану, яны наладзілі вялікае і ўрачыстае пахаваньне бацьку свайму. Абрад пахаваньня трываў сем дзён. Жыхары ханаанскай зямлі бачылі жалобныя абрады ў Горан-Гаатад і казалі: «Вялікая жалоба ў егіпцянаў». Дзеля гэтага мясцовасьць па той бок Ярдану атрымала назву «Плач егіпцянаў». Такім чынам сыны (Якуба) зрабілі, як ім загадаў бацька: прынесьлі (цела) яго ў Ханаан і пахавалі ў пячоры ў полі Макпель, якое купіў Абрагам ад Эфрона Хетыта для пахаваньня памерлых. Яно было недалёка ад Мамбрэ.
<br>
Пасьля пахаваньня бацькі Язэп вярнуўся ў Ягіпет, а з ім браты ягоныя і ўсе, што пайшлі разам з ім пахаваць ягонага бацьку. Браты ягоныя, здаючы сабе справу з таго, што бацька іх ужо не жыве, думалі: «Напэўна, Язэп узьненавідзіць нас і будзе мсьціцца за крыўду, якую мы яму ўчынілі». І паслалі яны сказаць Язэпу: «Бацька твой перад сьмерцю даў такі наказ: Скажыце Язэпу: Адпусьці братом тваім іх віну і грэх, бо яны ўчынілі крыўду табе. Але ты цяпер прабач з ласкі тваёй слугам Бога бацькі твайго». Язэп, калі яму гэта сказалі, заплакаў. Тады прыйшлі да яго браты і, упаўшы перад ім, сказалі: «Вось мы слугі твае». Але Язэп сказаў ім: «Ня бойцеся, бо ня я кірую, але Бог. Вы некалі задумалі зло супраць мяне, але Бог абярнуў усё на дабро, каб зрабіць так, як ёсьць сёньня: збавіць жыцьцё многіх людзей. Дык ня бойцеся: я пракармлю вас і дзяцей вашых». Так ён пацяшаў іх і гутарыў з імі сардэчна.
<br>
Язэп жыў у Ягіпце, ён і сям’я бацькі яго. Дажыў ён да ста дзесяці гадоў, дачакаўся праўнукаў ад Яфрэма. Таксама дзеці Махіра і Манасіі нарадзіліся пры жыцьці Язэпа. Наканец Язэп сказаў братом сваім: «Я паміраю, але Бог напэўна пакажа вам сваю спагадлівасьць і выведзе вас з гэтай краіны ў зямлю, якую ўрачыста абяцаў даць Абрагаму, Ісааку і Якубу». Пасьля гэтага ўзяў Язэп у сыноў Ізраіля наступнае абяцаньне: «Калі Бог наведае вас, забярыце з сабою мае косьці». І памёр Язэп, маючы сто дзесяць гадоў, а яны забальзамавалі ягонае цела і паклалі ў дамавіну ў Ягіпце.
<br><br>
<strong>Пракімен</strong> <em>(Пс 124):</em> Тыя, што спадзяюцца на Госпада, быццам гара Сыён, не пахіснуцца давеку.
<br><br>
<em>Верш:</em> Гoспад ня дасьць жэзлу нязбoжныx панаваць над лёсам правeдныx.
<br><br>
<strong>Чытаньне кнігі Прыповесьцяў (31:8-31)</strong>
<br> Адчыняй вусны твае за нямых, у абароне годных спагады. Судзі праведна, чыні справядлівасьць беднаму  і ўбогаму. Хто знойдзе дабрадзейную жонку? Цана ёй вышэй за пэрлы. Сэрца мужа ўпэўненае ў ёй, і ён не застаецца без здабытку. Яна робіць яму дабро, а ня зло, праз усе дні жыцьця яго. Дастае воўну і лён, ахвотна працуе рукамі сваімі. Быццам купецкі карабель, здалёку здабывае ежу. Устае яшчэ ноччу, раздае ежу ў доме сваім, а слугам абавязкі. Думае пра зямлю, купляе яе; рукамі сваімі садзіць вінаграднік; падпярэзвае сілаю паясьніцу сваю, узмацняе рукі свае. Бачная карысьць з ейнае працы: ліхтар яе ня гасьне сярод ночы. Працягвае рукі да кужалю, пальцы яе бяруць верацяно. Адчыняе далонь убогаму, руку сваю падае таму, хто ў патрэбе. Сям’я яе не баіцца сьцюжы, бо ўся апранута ў падвойную (цёплую) вопратку. Яна тчэ кілімы; вопратка яе – бісер і пурпура. Муж яе вядомы каля брамы, калі сядзе разам са старэйшымі краіны. Яна тчэ палатно, прадае яго, паясы дастаўляе купцу. Годнасьць і краса – вопратка яе, весела глядзіць яна ў будучыню. Мудрасьць адчыняе яе вусны, лагоднае навучаньне на языку ў яе. Яна наглядае за гаспадаркай у доме сваім, не спажывае хлеба ленасьці. Дзеці ўстаюць і бласлаўляюць яе, а муж хваліць яе: «Шмат ёсьць жанчынаў працавітых, але ты перавышаеш іх усіх!» Прыгажосьць зманлівая і краса пераходная: жонка багабойная годная пахвалы.
<br><br>
Дайце ёй ад плоду рук яе: хай праслаўляюць усе ўчынкі яе каля брамы.
<br><br>
<em>Далей Літургія раней асьвячаных дароў.</em>
<br><br>
<strong>СУБОТА ЛАЗАРА
<br><br> 
ЮТРАНЬ</strong>
<br><br>
<em>Пасьля <strong>«Госпад – Бог...»:</strong></em>
<br><br>
<strong>Трапар</strong> <em>(тон 1):</em> Каб перад мукаю Тваёю ўпэўніць нас у агульным уваскрасеньні, Ты, Хрысьце Божа, узьняў з мёртвых Лазара. Дзеля гэтага мы, як некалі дзеці, трымаем знакі перамогі і Табе, Пераможцу сьмерці, радасна ўсклікаем: «Гасанна на вышынях, блаславёны той, хто прыходзіць у імя Гасподняе!» (Тройчы)
<br><br>
<strong>Сядальная песьня 1</strong> <em>(тон 1):</em> Поўны спагады да сьлёзаў Марты і Марыі, Ты, Хрысьце Божа, што даеш жыцьцё сьвету, загадаў адваліць камень, каб даць нам доказ уваскрасеньня.
<br>
Слава сіле Тваёй, Збавіцелю; слава ўладзе Тваёй; слава Табе, што словам стварыў усё.
<br><br>
<em><strong>Псалом 118; «Хор анёлаў...»</strong> (гл. нядзельную ютрань).</em>
<br><br>
<strong>Сядальная песьня 2</strong> <em>(тон 5):</em> Ты, Крыніца мудрасьці, што бачыш усё, прыйшоў у Бэтанію і спытаўся ў тых, што былі з Мартаю: «Дзе паклалі вы прыяцеля Лазара?» Заплакаўшы сардэчна, як ласкавы і чалавекалюбны, Ты, Госпадзе, што даеш усім жыцьцё, голасам Сваім уваскрасіў яго, хоць ён быў ужо мёртвы чатыры дні.
<br><br>
<em><strong>Уваскрасеньне Хрыстовае... Псалом 50.</strong></em>
<br><br>
<strong>КАНОН</strong> <em>(тон 8)</em>
<br><br>
<strong>Песьня 1</strong>
<br>
<strong>Канон 1</strong>
<br> <em>Ірмас:</em> Пяём Госпаду, які правёў людзей сваіх праз Чырвонае мора, бо Ён адзіны ўславіўся.
<br><br>
Як Творца і Крыніца жыцьця, Ты, Чалавекалюбча, памерлага Лазара ўваскрасіў Боскім загадам Тваім.
<br><br>
Словам Тваім, Несьмяротны, Ты паклікаў да жыцьця Лазара, які быў мёртвы чатыры дні, і сілаю Тваёю разбурыў валадарства пекла.
<br><br>
Ты, Госпадзе, даў усім доказ Боства Твайго, калі вярнуў да жыцьця Лазара, які быў мёртвы чатыры дні.
<br><br>
Сёньня Бэтанія прадвяшчае ўваскрасеньне Жыцьцядаўца Хрыста, і цешыцца з устаньня з мёртвых Лазара.
<br><br>
<strong>Канон 2</strong>
<br>
<em>Ірмас:</em> Перайшоўшы мора, быццам сушу, і пазьбегнуўшы ягіпецкага зла, Ізраільцянін усклікнуў: «Збавіцелю Богу нашаму пяём».
<br><br>
Ты, што раней прывёў усё з небыцьця да існаваньня, і ведаеш тайніцы сэрцаў усіх, як Уладар прадказаў вучням Тваім сьмерць Лазара.
<br><br>
Ты, Хрысьце, што прыняў прыроду людзкую ад Дзевы, як чалавек прасіў паказаць магілу Лазара, хоць як Бог Ты ведаў, дзе ён быў пахаваны.
<br><br>
<strong><em>Слава...:</em></strong> Каб упэўніць усіх у Тваім уваскрасеньні, Ты ўзьняў з магілы, быццам ад сну, памерлага, які быў там ужо чатыры дні і пахнуў.
<br><br>
<strong><em>Цяпер...:</em></strong> Анёлы і людзі няспынна пяюць хвалу Тваю, Маці Боганявеста, бо Ты на руках сваіх насіла як немаўля Творцу ўсіх.
<br><br>
<strong>Песьня 3</strong>
<br>
<strong>Канон 1</strong>
<br>
<em>Ірмас:</em> Ты – умацаваньне тых, што прыходзяць да Цябе, і сьвятло для тых, што ў цемры, і дух мой пяе славу Тваю.
<br><br>
Ты, Збавіцелю, явіў два дзеяньні і паказаў Твае дзьве прыроды – боскую і людзкую.
<br><br>
Бяздонная глыбіня мудрасьці, Ты пытаешся, дзе паклалі мёртвага, каб у чалавекалюбстве Тваім уваскрасіць яго.
<br><br>
Ходзячы па зямлі, Ты як чалавек быў абмежаваны, хоць як неабдымны Бог Ты напаўняеш усё.
<br><br>
Ты, Хрысьце, Боскім Тваім голасам узьняў Лазара. Узьнімі і мяне, які памёр ад шматлікіх грахоў, малю Цябе.
<br><br>
<strong>Канон 2</strong>
<br> 
<em>Ірмас:</em> Госпадзе, Творца нябеснага кругу і Заснавальніку Царквы, мэта жаданьняў і ўмацаваньне верных, умацуй мяне ў любові Тваёй, адзіны Чалавекалюбча.
<br><br>
Ты, Цудатворца Госпадзе, стаў у Бэтаніі ля магілы Лазара і заплакаў згодна з людзкой прыродаю, пацьвердзіўшы такім чынам сапраўднасьць цела, якое Ты, Ісусе Божа мой, успрыняў.
<br><br>
Ты, Спасе, суняў плач Марыі, і Марце паказаў поўню ўлады Тваёй, бо, як Ты сказаў, Ты – Уваскрасеньне, Жыцьцё, Праўда і Госпад усіх.
<br><br>
<strong><em>Слава...:</em></strong> Спавітага пахавальнымі пялёнамі прыяцеля Лазара Ты, Госпадзе, выхапіў з цемры апраметнай, і разбурыў магутным словам Тваім замкі і ўладу сьмерці.
<br><br>
<strong><em>Цяпер...:</em></strong> Ты, чалавекалюбны Госпадзе, выбраў Дзеву Сабе за жыльлё і пасяліўся цялесна ў Ёй; явіўся людзям, каб яны маглі бачыць Цябе, і паказаў ім Яе як існую Багародзіцу і Памочніцу верных.
<br><br>
Катавасія: Госпадзе, Творца нябеснага кругу...
<br><br>
Сядальная песьня <em>(тон 4):</em> Сёстры Лазара прыйшлі да Хрыста, горка плачучы і кажучы: «Госпадзе, Лазар памёр». А Ён, хоць як Бог ведаў месца пахаваньня, спытаўся як чалавек: «Дзе вы яго паклалі?» Прыйшоўшы да магілы, Ён паклікаў чатырохдзённага Лазара. І той адразу ўстаў і пакланіўся Таму, хто ўваскрасіў яго.
<br><br>
<strong><em>Слава... цяпер...</em></strong>
<br> 
<em>(Тон 8):</em> Як Творца Ты ведаў усё наперад, і папярэдзіў вучняў Тваіх у Бэтаніі: «Прыяцель наш Лазар заснуў»; ведаючы таксама, Ты спытаўся: «Дзе вы паклалі яго?» – і, памаліўшыся да Айца, заплакаў як чалавек. Тады Ты, Госпадзе, паклікаў Лазара, якога любіў, і ўзьняў яго. Дзеля гэтага ўсклікаем Табе: «Прымі, Хрысьце Божа, тых, што асьмельваюцца прыносіць Табе хвалу, і зрабі ўсіх нас годнымі славы Тваёй».
<br><br>
<strong>Песьня 4</strong>
<br>
<strong>Канон 1</strong>
<br>
<em>Ірмас:</em> Я пачуў, Госпадзе, провіду Твайго тайніцу, зразумеў дзеяньні Твае і ўславіў Боскасьць Тваю.
<br><br>
Перад тым, як узьняць чатырохдзённага мёртвага, Ты, Усемагутны, памаліўся да Айца, не таму, што меў патрэбу ў дапамозе, але каб споўніць невыказную тайніцу провіду Твайго.
<br><br>
Спрадвечнае з Айцом Слова было ад пачатку вядомае як Бог; цяпер моліцца як чалавек Той, хто прымае малітвы ўсіх нас.
<br><br>
Голас Твой, Збавіцелю, зьнішчыў уладу сьмерці, і асновы пекла ад Тваёй Боскай сілы ўскалыхнуліся.
<br><br>
<em>Багародзічны:</em> Уславім Дзеву, што пасьля родаў дзеваю засталася і нарадзіла Хрыста Бога, які выбавіў сьвет ад спакусы.
<br><br>
<strong>Канон 2</strong>
<br>
<em>Ірмас:</em> Ты маё ўмацаваньне, Госпадзе, Ты мая сіла, Ты мой Бог, Ты мая радасьць! Не пакінуўшы ўлоньня Айца, Ты наведаў нашае ўбоства. Дзеля гэтага разам з прарокам Абакумам клічу: «Слава сіле Тваёй, Чалавекалюбча!»<br> Як пастыр Ты, Хрысьце і Творца, выхапіў ад лютага ўсяеднага зьвера чалавека, які быў мёртвы чатыры дні; гэтым Ты, Усемагутны Госпадзе, паказаў усяму сьвету славу Твайго ўваскрасеньня на трэці дзень.
<br><br>
Калі тыя, што былі з Мартаю, убачылі Цябе, Жыцьцё, яны ўсклікнулі: «Калі б Ты, Госпадзе, Прасьвятленьне ўсіх, быў тут, не памёр бы Лазар». Але Ты, Жыцьцё памерлых, у чалавекалюбстве Тваім перамяніў іхні плач на радасьць.
<br><br>
<strong><em>Слава...:</em></strong> Цябе, Госпадзе, Крыніца жыцьця, баяцца бездані; воды служаць Табе. Перад Табою, Хрысьце, трымцяць брамы пякельныя: Ты, усемагутны і чалавекалюбны Збавіцелю, разьбіваеш сілаю Тваёю іхнія замкі, і Лазар устае з мёртвых на загад голасу Твайго,
<br><br>  
<strong><em>Цяпер...:</em></strong> Ты, Дзева – пахвала верных, Ты іхняя заступніца; Ты – прытулак для хрысьціянаў, сьцяна і сховішча. Ты, Беззаганная, прыносіш малітвы нашыя да Сына Твайго, і выбаўляеш ад бедаў усіх, хто з вераю і любоўю вызнае Цябе Багародзіцаю.
<br><br>
<strong>Песьня 5</strong>
<br>
<strong>Канон 1</strong>
<br>
<em>Ірмас:</em> Чаму, Незаходнае Сьвятло, адкінуў Ты мяне ад твару Твайго? Цемра варожая пакрыла мяне, няшчаснага. Але Ты навярні мяне і да сьвятла запаветаў Тваіх накіруй шлях мой, малюся.
<br><br>
Ты, Жыцьцядаўча, стаў ля магілы Лазара, паклікаў яго і вярнуў да жыцьця, бо Ты – Жыцьцё несьмяротнае ўсіх сьмяротных людзей. Як Бог, Ты гэтым ясна прадказаў будучае ўваскрасеньне.
<br><br>
Лазар, са зьвязанымі нагамі, выйшаў з магілы. Цуд над усе цуды! Хрыстос, які даў яму моц, явіўся больш магутным за сьмерць, што трымала яго. Усё слухаецца Ягонага слова і служыць Яму як Богу і Ўладару.
<br><br>
Ты, Хрысьце, узьняў Лазара, які быў мёртвы чатыры дні.
<br><br>
Узьнімі і мяне, які памёр грахамі маімі і ляжу ў цёмным рове ў ценю сьмерці, і ў добрасардэчнасьці Тваёй вызваль і збаў мяне.
<br><br>
<strong>Канон 2</strong><br> 
<em>Ірмас той самы.</em>
<br><br>
Каб умацаваць у веры народ, што стаяў вакол Цябе, Ты, доўгацярплівы Госпадзе, памаліўся Твайму Айцу і ўславіў Яго, – бо няма разыходжаньня між Табою і Ім. Аддаўшы Яму падзяку, Ты словам Сваім узьняў з мёртвых Лазара.
<br><br>
Вялікая сіла, Збавіцелю, улады Тваёй і Боскага слова Твайго! Ёю ты скрышыў усяжэрныя брамы пякельныя сьмерці.
<br><br>
Выхапі мяне ад грэшных пажаданьняў маіх, як некалі прыяцеля Твайго Лазара, што быў ужо мёртвы чатыры дні.
<br><br>
<strong><em>Слава...:</em></strong> Малітвамі Лазара, Марты і Марыі, зрабі нас годнымі бачыць Твой крыж і мукі, чалавекалюбны Госпадзе, і Каралеву ўсіх дзён – сьветлае Ўваскрасеньне Тваё.
<br><br>
<strong><em>Цяпер...:</em></strong> Маючы матчыную сьмеласьць у Сына Твайго, Усячыстая, ня забывай пра нас, родных Табе, у нашых патрэбах, молімся Табе, бо мы, хрысьціяне, маем Цябе адзінай надзейнай Заступніцай.
<br><br>
<strong>Песьня 6</strong>
<br>
<strong>Канон 1</strong>
<br>
<em>Ірмас:</em> Ты, Госпадзе, усяліў Ёну ў нутро кіта; як тады яго, так цяпер мяне, зьвязанага варожымі путамі, выбаў ад тленнасьці Любоў да Лазара прывяла Цябе, Госпадзе, у Бэтанію, і, хоць ён быў ужо чатыры дні мёртвы, Ты ўзьняў яго і выбавіў ад пякельных путаў.
<br><br>
Марта была ў роспачы, калі бачыла Лазара мёртвага ўжо чатыры дні. Але Хрыстос, як Бог, словам сваім памерлага ўзьняў і вярнуў да жыцьця.
<br><br>
<strong>Канон 2</strong>
<br>
<em>Ірмас:</em> Ачысьці мяне, Збавіцелю, бо шматлікія беззаконьні мае, і з глыбіні зла ўздымі мяне, малюся! Цябе клічу, пачуй мяне, Божа збаўленьня майго!<br> Як існы Бог, Ты, Уладару, ведаў наперад пра сьмерць Лазара і прадказаў яе вучням Сваім, даючы ім доказ бязьмежнай сілы Боства Твайго.
<br><br>
Ты, незьмяшчальны Госпадзе, што зьмясьціўся ў целе, прыйшоў у Бэтанію; як чалавек Ты заплакаў над Лазарам, што быў мёртвы чатыры дні; як Бог, Ты ўзьняў яго зноў.
<br><br>
Кандак <em>(тон 2):</em> Хрыстос – радасьць усіх, праўда, сьвятло, жыцьцё і ўваскрасеньне сьвету ў Сваёй дабрыні зьявіўся тым, што на зямлі і, стаўшыся вобразам уваскрасеньня, дараваў адпушчэньне ўсім.
<br><br>
Ікас: Творца ўсіх прадказаў вучням Сваім, што мае здарыцца, і гэтым паказаў што, Ён ведаў усё. Ён сказаў: «Браты і таварышы Мае, наш прыяцель Лазар заснуў. Дык пойдзем, пабачым дзівоснае пахаваньне, і плач Марыі, і магілу Лазара.
<br><br>
Там зраблю цуд, які будзе прадвесьнікам Маёй сьмерці на Крыжы, што дае ўсім Боскае адпушчэньне».
<br><br>
<strong>Песьня 7</strong>
<br>
<strong>Канон 1</strong>
<br>
<em>Ірмас:</em> Юнакі габрэйскія ў печы сьмела патушылі полымя, перамяніўшы агонь на расу, і сьпявалі: «Блаславёны Ты, Госпадзе Божа, праз усе вякі!»<br> Ты заплакаў як чалавек, і як Бог узьняў таго, хто быў у магіле.
<br><br>
Лазар, вызвалены з апраметнай, усклікнуў: «Блаславёны Ты, Госпадзе Божа, на ўсе вякі!»<br> Лазар, абвязаны пахавальнымі палотнамі, выйшаў з магілы, вызвалены словам Уладара ад цемры пякельнай бездані, і ўсклікнуў: «Блаславёны Ты, Госпадзе Божа, на ўсе вякі!»
<br><br> 
<strong>Канон 2</strong>
<br>
<em>Ірмас:</em> Юнакі юдэйскія ў Бабілёне некалі патройнаю вераю полымя агню патушылі, пяючы: «Блаславёны Ты, Божа айцоў нашых!»<br> Ты, Добры, заплакаў над прыяцелем, суняў плач Марты, і сваімі дабравольнымі мукамі асушыў сьлёзы з твараў людзей.
<br><br>
Божа айцоў нашых, блаславёны Ты.
<br><br>
Ты, Збавіцелю, Крыніца жыцьця, узьняў мёртвага, быццам ад сну, і нутро пекла словам разадраў. І вось уваскрослы Лазар запяяў: «Божа айцоў нашых, блаславёны Ты!» Ты, Уладару, узьняў спавітага пахавальнымі палотнамі мёртвага, які ўжо пахнуў. Узьнімі і мяне, аблытанага путамі правінаў, каб мне пяяць: «Божа айцоў нашых, блаславёны Ты!»
<br><br> 
<strong>Песьня 8</strong>
<br>
<strong>Канон 1</strong>
<br> 
<em>Ірмас:</em> Пад гукі музыкі безьліч людзей пакланялася ідалу на полі Дэір; але тры юнакі не паслухаліся, яны запяялі песьню Госпаду і ўславілі Яго на ўсе вякі.
<br><br>
Як Пастыр, Ты пайшоў шукаць мёртвага, выхапіў яго ад лютага ваўка губіцеля і, сатлелага, аднавіў. І ён запяяў: «Сьпявайце Госпаду, і ўзьвялічвайце Яго праз усе вякі!» Як чалавек, Ты шукаў магілу; Як Творца, Ты ўваскрасіў мёртвага ўладарным загадам Тваім; і пекла спалохалася, калі той запяяў: «Сьпявайце Госпаду і ўзьвялічвайце Яго праз усе вякі!»
<br><br> 
<strong>Канон 2</strong>
<br>
<em>Ірмас:</em> Уладара нябеснага, якога хваляць анёльскія хоры, слаўце і ўзьвялічвайце праз усе вякі.
<br><br>
Пытаешся як чалавек, але як Бог узьнімаеш чатырохдзённага мёртвага. Дзеля гэтага пяём Табе і ўзьвялічваем Цябе праз усе вякі.
<br><br>
Як знак удзячнасьці Марыя прыносіць Табе, Уладару, духмянае міра і ўзьвялічвае Цябе на ўсе вякі.
<br><br>
Як чалавек ты молішся Айцу, але як Бог Ты ўзьнімаеш Лазара.
<br><br>
Дзеля гэтага пяём Табе, Хрысьце, на ўсе вякі.
<br><br>
<strong>Песьня 9</strong>
<br>
<strong>Канон 1</strong>
<br>
<em>Ірмас:</em> Чыстую Багародзіцу, што, не апаліўшыся, прыняла агонь Боства ва ўлоньні сваім, ушануем слаўна, людзі, і ў песьнях узьвялічым.
<br><br>
Калі людзі ўбачылі, як чатырохдзённы мёртвы хадзіў, яны зьдзівіліся цуду і ўсклікнулі Збавіцелю: «Узьвялічваем Цябе ў песьнях, Божа!»<br> Каб упэўніць людзей у слаўным уваскрасеньні Тваім, Ты, Збавіцелю мой, вызваліў з пекла Лазара, які быў мёртвы чатыры дні. Дзеля гэтага ў песьнях узьвялічваем Цябе.
<br><br>
<strong>Канон 2</strong>
<br>
<em>Ірмас:</em> Сапраўднаю Багародзіцаю вызнаем Цябе, Дзева чыстая, і з анёльскімі хорамі славім Цябе.
<br><br>
Аддаўшы пашану Богу Айцу, Ты, Хрысьце, паказаў, што няма разыходжаньня між Ім і Табою. Памаліўшыся, Ты ўласнай сілаю ўзьняў чатырохдзённага мёртвага.
<br><br>
Ты, Хрысьце, узьнімаеш чатырохдзённага мёртвага Лазара на доказ нам усім Твайго слаўнага трохдзённага ўваскрасеньня.
<br><br>
Ты ходзіш, плачаш і гаворыш, Збавіцелю мой, згодна з Тваёй людзкой прыродаю; Ты явіў Сваё Боства Тваё, калі ўзьняў Лазара.
<br><br>
Уладару і Збавіцелю мой, Ты невыказна ўчыніў маё збаўленьне з уласнай волі Тваёй, сугучна з дзьвюма Тваімі прыродамі.
<br><br>
<strong><em>Сьвяты Госпад Бог наш...</em></strong>
<br><br>
<strong>Экзапастыляр</strong>
<br> 
Словам Тваім, Слова Божае, сёньня цешыцца Лазар, вернуты да жыцьця; а людзі з галінкамі ў руках аддаюць пашану Табе, Усемагутны, які сьмерцю Сваёю маеш зьнішчыць пекла.
<br><br>
<strong><em>Слава... цяпер...:</em></strong> Хрыстос праз Лазара перамагае сьмерць, дык дзе ж цяпер твая, пекла, перамога? Сёньня плач з Бэтаніі да цябе пераходзіць. Дык галінкамі перамогі ўшануем Яго.
<br><br>
<strong>Пахвальныя псалмы</strong>
<br>
<em>(Тон 1):</em> Ты, Хрысьце, уваскрасеньне і жыцьцё людзей, у добрасардэчнасьці Тваёй прыйшоў на магілу Лазара, каб даць нам доказ Тваіх дзьвюх прыродаў, што Ты – Бог і чалавек, які нарадзіўся ад Дзевы. Як чалавек, Ты спытаўся: «Дзе яго пахавалі?»; як Бог, Тваім жыцьцядайным загадам Ты ўваскрасіў чатырохдзённага мёртвага.
<br><br>
Памерлага чатыры дні Лазара, Ты, Хрысьце, уваскрасіў з апраметнай, і перад Сваёю сьмерцю Ты страсянуў сьмерці дзяржаву, і праз аднаго, любага Табе, чалавека даў вобраз вызваленьня ўсіх ад тленнасьці. Дзеля гэтага пакланяемся Тваёй магутнай сіле і ўсклікаем: «Блаславёны Ты, Збавіцелю, зьмілуйся над намі!»<br> Марта і Марыя сказалі Збавіцелю: «Госпадзе, калі б Ты быў тут, Лазар не памёр бы». Але Хрыстос – Уваскрасеньне ўсіх, што заснулі, – уваскрасіў яго, калі ён быў мёртвы чатыры дні.
<br><br>
Дык прыйдзеце, верныя, паклонімся Таму, хто прыходзіць у славе, каб збавіць душы нашыя.
<br><br>
Ты, Хрысьце даваў вучням Тваім знакі Твайго Боства, але перад народам Ты іх хаваў і ўпакорваўся. Як Бог, што ўсё ведае, Ты прадказаў апосталам сьмерць Лазара; але ў Бэтаніі, у прысутнасьці народу, як чалавек, Ты пытаўся, дзе магіла прыяцеля Твайго. І той, узьняты Табою з мёртвых пасьля чатырох дзён, явіў Тваю Боскую веліч. Госпадзе ўсемагутны, слава Табе.
<br><br>
<em>(Тон 4):</em> Ты, Хрысьце, узьняў з мёртвых чатырохдзённага прыяцеля Твайго і суняў плач Марты і Марыі. Гэтым Ты паказаў усім, што Ты Тваёй Боскай сілаю чыніш усё, што хочаш.
<br><br>
Таму хэрувімы пяюць Табе няспынна: «Гасанна на вышынях, блаславёны Ты над усімі, Божа. Слава Табе!» Марта ўсклікнула Марыі: «Настаўнік прыйшоў і кліча цябе».
<br><br>
І тая хутка прыйшла, дзе быў Госпад. Убачыўшы Яго, яна пакланілася Яму да зямлі і, пацалаваўшы ўсячыстыя Ягоныя ногі, усклікнула: «Госпадзе, калі б Ты быў тут, брат наш не памёр бы».
<br><br>
<em>Верш:</em> Устань, Госпадзе Божа мой, хай узьнясецца рука Твая, не забудзь убогіх Тваіх да канца.
<br><br>
<em>(Тон 8):</em> Ты ўзьняў у Бэтаніі чатырохдзённага памерлага Лазара. Як толькі Ты прыйшоў да магілы, голас Твой стаўся жыцьцём для памерлага, і пекла, уздыхнуўшы, у страху адпусьціла яго. Вялікі цуд: Шматміласэрны Госпадзе, слава Табе!<br> <em>Верш:</em> Буду вызнаваць Цябе, Госпадзе, усім сэрцам маім, апавядаць пра ўсе цуды Твае.
<br><br>
Ты, Госпадзе, сказаў Марце: «Я – Уваскрасеньне», і даказаў гэта на справе, калі паклікаў з апраметнай мёртвага Лазара. Дык і мяне, памерлага многімі грэшнымі пажаданьнямі, пакліч і ўзьнімі ў спагадлівасьці Тваёй, Чалавекалюбча.
<br><br>
<strong><em>Слава...</em></strong>
<br>
<em>(Тон 2):</em> Вялікі і слаўны цуд стаўся сёньня: Хрыстос паклікаў прыяцеля Свайго, які быў мёртвы чатыры дні, і ўваскрасіў яго. Славім у песьнях Яго, як усяслаўнага, і просім, каб малітвамі праведнага Лазара Ён збавіў душы нашыя.
<br><br>
<strong><em>Цяпер ...: Найблаславёная Ты...</em></strong>
<br><br>
<strong>Вялікае ўслаўленьне</strong>
<br> і трапар «Каб перад мукаю Тваёю...» (гл. ніжэй)
<br><br>  
<strong>ЛІТУРГІЯ
<br><br>
Трапары:</strong>
<br>
<strong>Трапар</strong> <em>(тон 1):</em> Каб перад мукаю Тваёю ўпэўніць нас у агульным уваскрасеньні, Ты, Хрысьце Божа, узьняў з мёртвых Лазара. Дзеля гэтага мы, як некалі дзеці, трымаем знакі перамогі і Табе, Пераможцу сьмерці, радасна ўсклікаем: «Гасанна на вышынях, блаславёны той, хто прыходзіць у імя Гасподняе!»
<br><br>
<strong>Кандак</strong> <em>(тон 2):</em> Хрыстос – радасьць усіх, праўда, сьвятло, жыцьцё і ўваскрасеньне сьвету ў Сваёй дабрыні зьявіўся тым, што на зямлі і, стаўшыся вобразам уваскрасеньня, дараваў адпушчэньне ўсім.
<br><br>
Замест «Сьвяты Божа...»: Усе вы, што ў Хрыста ахрысьціліся, у Хрыста апрануліся. Алілуя.
<br><br>
<strong>Пракімен</strong> <em>(Пс 26:1):</em> Госпад – сьвятло і збаўленьне маё: каго мне баяцца?<br>
<em>Верш:</em> Госпад – абарона жыцьця майго: перад кім мне дрыжаць?
<br><br>
<strong>Апостал:</strong> <em>Габ 12:28-13:8</em>
<br><br>
<strong>Алілуя</strong> <em>(Пс 92:1):</em> Госпад пануе, Ён апрануўся ў красу; апрануўся Госпад у сілу і падперазаўся.
<br><br>
<em>Верш:</em> Ён умацаваў сусьвет, што не зварухнецца.
<br><br>
<strong>Евангельле: </strong><em>Ян 11:1-45</em>
<br><br>
<strong>Задастойнік: </strong>Слаўна ўшануем, верныя, Багародзіцу, якая агонь Боства прыняла ва ўлоньні Сваім і засталася неапаленай. У несьціханых песьнях узьвялічым Яе.
<br><br>
<strong>Прычасьнік:</strong> З вуснаў дзяцей і немаўлятаў Ты ўчыніў Сабе хвалу. Алілуя, алілуя, алілуя. <em>(Пс 8:3) </em>
</body></html>
