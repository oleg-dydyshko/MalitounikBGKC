<!DOCTYPE HTML><strong><font color="#d00505">26 сьнежня – сабор Найсьвяцейшай Багародзіцы<br>
<br>
ЛІТУРГІЯ<br>
<br>
Антыфоны:</font></strong> <font color="#d00505"><em>сьвяточныя.</em></font><br>
<br>
<br>
<strong><font color="#d00505">Трапары<br>
<br>
Трапар сьвята:</font></strong> <em><font color="#d00505">(тон 4).</font></em> Нараджэньне Тваё, Хрысьце Божа наш, зазьзяла на ўвесь сьвет сьвятлом пазнаньня. І вось тыя, што зоркам служылі, ад зоркі навучыліся пакланяцца Табе, Сонцу Справядлівасьці, і зразумелі, што Ты – Сьвітаньне з вышыняў. Госпадзе, слава Табе!<br>
<br>
<strong>Слава... цяпер...<br>
<br>
<font color="#d00505">Кандак</font></strong> <em><font color="#d00505">(тон 6).</font></em> Той, хто перад заранкай нарадзіўся ад Айца без маці, на зямлі сёньня ўцелавіўся ад Цябе. Зорка мудрацом радасную навіну абвяшчае, і анёлы з пастушкамі славяць у песьнях невыказнае сынараджэньне Тваё, Поўная ласкі.<br>
<br>
<br>
<strong><font color="#d00505">Пракімен</font></strong> <em><font color="#d00505">(Лк 1.46-47).</font></em> Душа мая абвяшчае веліч Госпада, і мой дух узрадаваўся ў Богу Збаўцы маім.<br>
<br>
<font color="#d00505"><em>Верш.</em></font> Бо Ён глянуў на пакорнасьць служкі сваёй: ад гэтага часу шчасьліваю будуць называць мяне ўсе пакаленьні.<br>
<br>
<br>
<strong><font color="#d00505">Чытаньне лісту сьвятога апостала Паўла да Габрэяў</font></strong> <em><font color="#d00505">(Гбр 2.11-18)</font></em><br>
<br>
Браты, той, хто асьвячае і тыя, што асьвячаюцца, – усе ад аднаго. Дзеля гэтага Ён не саромеецца назваць іх сваімі братамі, кажучы: “Абвяшчу імя Тваё братом маім, пасярод царквы буду славіць Цябе”. І яшчэ: “Вось дзеці мае, якіх даў мне Бог”. А таму што дзеці прычашчаюцца крыві і целу, так і Ён успрыняў іх, каб праз сьмерць перамагчы таго, хто мае ўладу над сьмерцю, гэта значыць д'ябла; і каб вызваліць усіх, каго страх сьмерці праз усё жыцьцё трымаў у няволі. Бо сапраўды не анёлаў бярэ да сябе, але бярэ да сябе нашчадкаў Абрагама. Таму Ён павінен быў ва ўсім стацца падобным да братоў, каб быць міласэрным і верным Найвышэйшым Сьвятаром перад Богам, каб ачысьціць грахі народу. Бо як Ён сам цярпеў і быў выпрабоўваны, дык можа тым, што выпрабоўваюцца, дапамагчы.<br>
<br>
<br>
<strong><font color="#d00505">Алілуя</font></strong> <em><font color="#d00505">(Пс 131.8, 11).</font></em> Устань, Госпадзе, ідзі на месца спачынку Твайго, Ты і каўчэг сілы Тваёй.<br>
<br>
<em><font color="#d00505">Верш.</font></em> Кляўся Госпад праўдаю Давіду і не адступіцца ад яе.<br>
<br>
<br>
<strong><font color="#d00505">Чытаньне сьвятога Евангельля паводле Мацьвея</font></strong> <em><font color="#d00505">(Мц 2.13-23)</font></em><br>
<br>
Калі адышлі мудрацы, вось анёл Гасподні зьявіўся ў сьне Язэпу, кажучы: “Уставай, вазьмі Дзіця і Маці Ягоную і ўцякай у Ягіпет, і будзь там, аж пакуль не скажу табе; бо Ірад зьбіраецца шукаць Дзіцятка, каб загубіць Яго”. І ён, устаўшы, узяў Дзіцятка і Ягоную Маці, і той самай ночы пайшоў у Ягіпет. І быў там аж да сьмерці Ірада, каб спраўдзілася сказанае Госпадам праз прарока, які кажа: “З Ягіпту паклікаў Я Сына Майго”. Тады Ірад, убачыўшы, што мудрацы насьмяяліся з яго, напоўніўся злосьцю вялікаю і паслаў пазабіваць у Бэтлееме і па ўсім навакольлі ўсіх дзяцей мужчынскага полу ва ўзросьце да двух гадоў, згодна з часам, які ён дакладна выведаў у мудрацоў. Тады спраўдзілася тое, што сказаў прарок Ярэма: “Голас чутны ў Раме, плач і лямант вялікі: гэта Рахіль плача па дзецях сваіх і ня хоча суцешыцца, бо іх няма”. Калі ж памёр Ірад, анёл Гасподні зьявіўся ў сьне Язэпу ў Ягіпце, кажучы: “Уставай, вазьмі Дзіця і Ягоную Маці, і ідзі ў зямлю Ізраільскую, бо памерлі тыя, што шукалі душы Дзіцяці”. Ён узяў Дзіця і Ягоную Маці і вярнуўся ў зямлю Ізраільскую. Пачуўшы, аднак, што ў Юдэі пануе Архелай на месцы свайго бацькі Ірада, пабаяўся туды ісьці. Атрымаўшы наказ у сьне, ён пайшоў у краіны Галілейскія. Прыйшоўшы туды, ён пасяліўся ў месьце, што завецца Назарэт. Так мела споўніцца слова прарокаў: “Ён будзе названы Назарэем”.<br>
<br>
<br>
<font color="#d00505"><strong>Задастойнік і Прычасьник</strong> <em>сьвята</em>.<br>
<br>
<strong>Задастойнік:</strong></font> Узьвялічвай, душа мая, больш годную і слаўную за анельскія хоры Дзеву ўсячыстую Багародзіцу.<br>
<br>
Дзіўную і слаўную бачу тайну: пячора – неба, Дзева – пасад хэрувімскі, ясьлі – жыльлё, дзе зьмясьціўся незьмяшчальны Хрыстос, якога мы ў песьнях славім.<br>
<br>
<strong><font color="#d00505">Прычасьнік.</font></strong> Госпад паслаў збаўленьне людзям сваім. Алілуя, алілуя, алілуя.
