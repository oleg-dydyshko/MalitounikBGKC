<!DOCTYPE HTML><font color="#d00505"><strong>СЬВЕТЛАЯ ПЯТНІЦА<br>
<br>
ЛІТУРГІЯ</strong></font><br>
<br>
<strong><font color="#d00505">Пракімен:</font></strong> Якое багацьце твораў Тваіх, Госпадзе: Ты ўсё мудра стварыў.<br>
<br>
<font color="#d00505"><em>Верш:</em></font> Блаславі, душа мая, Госпада: Госпадзе, Божа мой, Ты вялікі наўзьдзіў.<br>
<br>
<strong>Чытаньне Апостальскіх дзеяньняў</strong><br>
<em>(Дз 3.1-8)</em><br>
<br>
У той час Пётра і Ян ішлі разам у сьвятыню на малітву а дзевятай гадзіне. А быў там чалавек, кульгавы ад улоньня маці сваёй, якога прыносілі і саджалі штодня ля дзьвярэй сьвятыні, што называліся Краснымі, прасіць міласьціну ў тых, што ішлі ў сьвятыню. Убачыўшы Пётру і Яна перад уваходам у сьвятыню, ён папрасіў у іх міласьціну. Пётра і Ян глянулі на яго і сказалі: "Глянь на нас!" Ён уважліва глянуў на іх, спадзеючыся атрымаць ад іх нешта. Але Пётра сказаў: "Срэбра і золата ў мяне няма; што маю, тое і даю табе: у імя Ісуса Хрыста Назарэя ўстань і хадзі!" I, узяўшы за правую руку, падняў яго, і ў тую хвіліну акрэплі ягоныя ногі і ступні. Ускочыўшы, ён устаў і пачаў хадзіць, і ўвайшоў з імі ў сьвятыню, і хадзіў там, падскокваючы і хвалячы Бога.<br>
<br>
<font color="#d00505"><strong>Алілуя:</strong></font> Па ўсёй зямлі разышоўся голас іх, і аж да канцоў сьвету словы іх.<br>
<br>
<em><font color="#d00505">Верш:</font></em> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
<strong>Чытаньне сьвятога Евангельля паводле Яна </strong><em>(Ян 2.12-22)</em><br>
<br>
У той час Ісус пайшоў у Капэрнаум, Ён сам і ягоная Маці, і браты Ягоныя, і вучні Ягоныя, і там заставаліся некалькі дзён. Набліжалася габрэйская Пасха, і Ісус прыйшоў у Ерусалім. У сьвятыні Ён сустрэў прадаўцоў валоў, авечак і галубоў, і мяняльнікі грошаў сядзелі там. Зрабіўшы з вяровак біч, Ён павыганяў усіх з сьвятыні, разам з авечкамі і валамі, а грошы мяняльнікаў парассыпаў і сталы іхнія перавярнуў. Прадаўцом галубоў Ён сказаў: "Забярыце гэта адсюль і не рабіце Дому Айца Майго домам гандлю". Вучні Ягоныя тады прыгадалі, што было напісана: "Рупнасьць пра дом Твой зьядае мяне". Тады юдэі сказалі Яму: "Які знак дасі нам, што маеш уладу рабіць такое?" Ісус сказаў ім у адказ: "Разбурыце гэтую сьвятыню, і Я яе за тры дні адбудую". Юдэі ж адказалі: "Гэтую сьвятыню будавалі сорак шэсьць гадоў, а ты яе адбудуеш за тры дні?" А Ён гаварыў пра сьвятыню цела свайго. Калі Ён уваскрос, вучні Ягоныя прыгадалі, што Ён так гаварыў, і паверылі Пісаньню і слову, якое казаў Ісус.
