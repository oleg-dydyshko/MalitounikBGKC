<!DOCTYPE HTML><font color="#d00505"><strong>СЬВЕТЛАЯ СЕРАДА</strong></font><br>
<br>
<font color="#d00505"><strong>ЛІТУРГІЯ</strong></font><br>
<br>
<font color="#d00505"><strong>Пракімен:</strong></font> Імя тваё зраблю памятным з пакаленьня ў пакаленне.<br>
<br>
<font color="#d00505"><em>Верш:</em></font> Слухай, дачка, глянь і прыхілі вуха тваё.<br>
<br>
<strong>Чытаньне Апостальскіх дзеяньняў</strong><br>
<em>(Дз 2.22-38а)</em><br>
<br>
У той час Пётра прамовіў да людзей: "Мужы ізраільскія, па слухайце тое, што кажу: Ісуса Назарэя, мужа, якога Бог аб'явіў вам нязвыклымі ўчынкамі, цудамі і знакамі, якія зрабіў праз Яго Бог сярод вас, як самі ведаеце, – гэтага мужа, які быў выданы згодна з пастановаю і провідам Божым, вы рукамі беззаконных прыбілі да крыжа і забілі. Але Бог уваскрасіў Яго, разарваўшы путы сьмерці, бо немагчыма было, каб яна Яго ўтрымала. Бо Давід кажа пра Яго: «Я бачыў Госпада заўжды перада мною, Ён у мяне па правай руцэ, каб мне не пахіснуцца. Дзеля гэтага цешыцца сэрца маё, радуецца душа, а цела маё спачывае бясьпечна. Бо Ты не пакінеш душы маёй у краіне мёртвых і не дасі сьвятому Твайму бачыць тленнасьць. Ты мне пакажаш сьцежку жыцьця, поўню радасьці, што ў Табе, і вечнае блаславеньне па правай руцэ Тваёй». Мужы браты! Дазвольце мне сказаць вам адкрыта, што прабацька Давід памёр, і быў пахаваны ў магіле, якая ёсьць у нас па сёньняшні дзень. Але, будучы прарокам і ведаючы, што Бог кляўся і прысягнуў яму пасадзіць ягонага нашчадка на ягоным пасадзе, ён прадбачыў і прадказаў уваскрасеньне Хрыста, што ані душа Ягоная не застанецца ў пекле, ані цела Ягонае ня пабачыць тленнасьці. Гэтага вось Ісуса ўваскрасіў Бог, і мы ўсе сьведкі гэтага. Узьнесены правіцаю Божаю, Ён атрымаў ад Айца абяцанага Духа Сьвятога і выліў Яго, як цяпер бачыце і чуеце. Бо Давід не ўзышоў на неба; ён жа сам кажа: «Сказаў Госпад Госпаду майму; Сядзь па правай руцэ Маёй, пакуль пакладу ворагаў Тваіх падножкам ног Тваіх». Дык няхай жа цьвёрда ведае ўвесь дом Ізраіля, што гэтага Ісуса, якога вы ўкрыжавалі, Бог зрабіў Госпадам і Хрыстом". Пачуўшы гэтае, яны расчуліліся ў сэрцах іх і сказалі Пятру і іншым апосталам: "Што нам рабіць, мужы браты?" Пётра ж сказаў ім: "Пакайцеся, і няхай кожны з вас ахрысьціцца ў імя Ісуса Хрыста для адпушчэньня грахоў".<br>
<br>
<strong><font color="#d00505">Алілуя:</font></strong> Душа мая абвяшчае веліч Госпада, і мой дух узрадаваўся ў Богу Збаўцы маім.<br>
<br>
<font color="#d00505"><em>Верш:</em></font> Бо Ён глянуў на пакорнасьць служкі сваёй: ад гэтага часу шчасьліваю будуць называць мяне ўсе пакаленьні.<br>
<br>
<strong>Чытаньне сьвятога Евангельля паводле Яна </strong><em>(Ян 1.35-51)</em><br>
<br>
У той час стаяў Ян і двое з ягоных вучняў. Угледзеўшы Ісуса, які ішоў недалёка, ён сказаў: "Вось Ягнё Божае". Два вучні ягоныя пачулі, як ён гэта сказаў, і пайшлі за Ісусам. А Ісус, абярнуўшыся і ўбачыўшы, што яны ідуць, кажа ім: "Што шукаеце?" А яны Яму сказалі: "Раббі (што ў перакладзе азначае: настаўнік), дзе жывеш?" Ён адказаў ім: "Хадзеце і пабачыце". I яны пайшлі і пабачылі, дзе Ён жыве, і таго дня засталіся ў Яго. Было ж каля дзесятай гадзіны. Андрэй, брат Сымона Пятра, быў адным з двух, што пачулі ад Яна і пайшлі за Ім. Ён сустрэў сьпярша свайго брата Сымона і кажа яму: "Мы знайшлі Мэсію (што ў перакладзе азначае: Хрыстос)". I прывёў яго да Ісуса. Ісус, глянуў на яго і сказаў: "Ты – Сымон, сын Ёны; ты будзеш называцца Кіфа", – што ў перакладзе азначае: Пётра (Скала). На другі дзень Ісус вырашыў ісьці ў Галілею і, знайшоўшы Піліпа, сказаў яму: "Ідзі за Мною". Быў Піліп з Бэтсаіды, з места Андрэя і Пятра. Піліп сустрэў Натанаіла і кажа яму: "Мы знайшлі Таго, пра каго пісаў Майсей у Законе і Прарокі: Ісуса, сына Язэпа, з Назарэту". Сказаў яму Натанаіл: "Ці ж можа быць з Назарэту што добрае?" А Піліп яму: "Хадзі і паглядзі". Убачыў Ісус Натанаіла, калі той ішоў да Яго, і кажа пра яго: "Вось сапраўдны ізраільцянін, у якім няма крывадушнасьці". Кажа Яму Натанаіл: "Адкуль Ты мяне ведаеш?" Ісус сказаў яму ў адказ: "Перш як паклікаў цябе Піліп, калі ты быў пад фігавым дрэвам, Я бачыў цябе". Адказаў Яму Натанаіл: "Раббі, Ты Сын Божы, Ты Цар Ізраіля!" Ісус сказаў яму ў адказ: "Ты паверыў таму, што я сказаў табе: Я бачыў цябе пад фігавым дрэвам? Пабачыш больш за гэта!" I кажа яму: "Сапраўды, сапраўды кажу вам: убачыце нябёсы адкрытыя, і анёлаў Божых, што ўзыходзяць і зыходзяць на Сына Чалавечага".
