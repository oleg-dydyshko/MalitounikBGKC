<!DOCTYPE HTML><font color="#d00505"><strong>СЬВЕТЛАЯ СУБОТА<br>
<br>
ЛІТУРГІЯ</strong><br>
<br>
<em>Пачатак, антыфоны, трапары і г. д. як на Вялікдзень.</em><br>
<br>
<strong>Пракімен:</strong></font> Госпад – сьвятло маё і збаўленьне: каго мне баяцца?<br>
<br>
<font color="#d00505"><em>Верш.</em></font> Госпад – абарона жыцьця майго: перад кім мне дрыжэць?<br>
<br>
<strong>Чытаньне Апостальскіх дзеяньняў</strong><br>
<em>(Дз 3.11-16)</em><br>
<br>
У той час, так як аздароўлены трымаўся Пётры і Яна, увесь народ, зьдзіўлены, прыбег да іх у прысенак, які называўся Саламонавым. Убачыўшы гэта, Пётра прамовіў да народу: «Мужы ізраільскія! Чаму дзівіцеся з гэтага? Чаму глядзіце на нас, быццам мы ўласнай сілаю і пабожнасьцю зрабілі, што ён ходзіць? Бог Абрагама, Ісаака і Якуба, Бог айцоў нашых, праславіў слугу свайго Ісуса, якога вы выдалі і ад якога адракліся перад Пілатам, калі той жадаў адпусьціць Яго. Вы адракліся ад Сьвятога і Праведнага і прасілі даць вам забойцу, а Жыцьцядаўца забілі. Бог узьняў Яго з мёртвых, і мы сьведкі гэтага. I вось праз веру ў Ягонае Імя, гэтаму чалавеку, якога вы бачыце і ведаеце, Імя гэтае вярнула сілы, а вера ў Яго аздаравіла яго на вашых вачох».<br>
<br>
<font color="#d00505"><strong>Алілуя:</strong></font> Госпад пануе, Ён апрануўся ў красу.<br>
<br>
<font color="#d00505"><em>Верш:</em></font> Ён умацаваў сусьвет, што не зварухнецца.<br>
<br>
<strong>Чытаньне сьвятога Евангельля паводле Яна </strong><em>(Ян 3.22-35)</em><br>
<br>
У той час Ісус пайшоў з вучнямі сваімі ў краіну юдэйскую, і там затрымаўся і хрысьціў. А Ян хрысьціў у Эноне, паблізу Саліму, таму што там было шмат вады, і людзі прыходзілі туды і хрысьціліся. Бо Яна яшчэ не пасадзілі ў вязьніцу. I ўзьнялася спрэчка між вучнямі Яна і адным юдэем пра ачышчэньне. Яны прыйшлі да Яна і кажуць яму: «Настаўнік, Той, хто быў з табою па той бок Ярдану і пра каго ты сьведчыў, хрысьціць цяпер, і ўсе ідуць да Яго». Ян сказаў у адказ: «Чалавек ня можа прымаць на сябе нічога, што б яму не было дадзенае з неба. Вы самі сьведкі мне, што я казаў: Я не Хрыстос, а толькі быў пасланы перад Ім. Хто мае нявесту, той жаніх, а прыяцель жаніха, што стаіць і слухае, цешыцца з голасу жаніха. Вось і мая радасьць споўнілася. Яму трэба расьці, а мне – малець. Хто з вышыні прыходзіць, той вышэй за ўсіх; а хто ад зямлі, той зямны і па-зямному гаворыць. Хто з неба, той над усімі. Што бачыў і што чуў, пра тое сьведчыць, але сьведчаньня Ягонага ніхто не прымае. Хто ж прыняў Ягонае сьведчаньне, той пацьвердзіў, што Бог праўдзівы. Каго паслаў Бог, той словы Божыя гаворыць, бо з бязьмернага багацьця Бог дае Яму Духа. Айцец любіць Сына і ўсё даў Яму ў рукі».<br>
<br>
<font color="#d00505"><strong>Малітва на раздрабленьне хлеба ў Сьветлую суботу</strong></font><br>
<br>
Госпадзе Ісусе Хрысьце, Божа наш, Ты – хлеб анёльскі, хлеб жыцьця вечнага, што зышоў з неба і накарміў нас у гэтыя сьвятыя дні страваю духоўнаю Тваіх Боскіх дабрадзействаў дзеля Твайго трохдзённага ўваскрасеньня. Глянь цяпер, пакорліва просім Цябе, на нашыя ўдзячныя малітвы і, як некалі блаславіў пяць хлябоў у пустыні, блаславі цяпер гэты хлеб, каб усе, хто будзе спажываць яго, удастоіліся блаславеньня і аздараўленьня душы і цела, ласкаю і міласэрнасьцю Твайго чалавекалюбства. Бо Ты – асьвячэньне нашае, і Табе славу аддаем, разам з адвечным Тваім Айцом, і з усесьвятым, добрым і жыцьцядайным Тваім Духам, цяпер і заўсёды, і на вякі вякоў. 