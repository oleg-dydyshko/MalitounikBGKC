<!DOCTYPE HTML><strong><font color="#d00505">СЬВЕТЛЫ ЧАЦЬВЕР<br>
<br>
ЛІТУРГІЯ<br>
<br>
Пракімен.</font></strong> Сьпявайце Богу нашаму, сьпявайце; сьпявайце Ўладару нашаму, сьпявайце.<br>
<br>
<em><font color="#d00505">Верш.</font></em> Усе народы, пляскайце ў далоні, усклікніце Госпаду радасным голасам.<br>
<br>
<strong>Чытаньне Апостальскіх дзеяньняў</strong><br>
<em>(Дз 2.38б-47)</em><br>
<br>
У той час Пётра сказаў юдэям, якія прыйшлі да яго: «Пакайцеся, і няхай кожны з вас ахрысьціцца ў імя Ісуса Хрыста для адпушчэньня грахоў; і атрымайце дар Духа Сьвятога. Бо абяцанае належыць вам і дзецям вашым, і ўсім далёкім, колькі іх пакліча Госпад Бог наш». I іншымі шматлікімі словамі сьведчыў і навучаў, кажучы: «Ратуйцеся ад гэтага распуснага роду». Тыя, што прыхільна прынялі ягоныя словы, ахрысьціліся, і ў гэты дзень далучылася каля трох тысячаў душаў. I трывалі ў навуцы апостальскай, у супольнасьці і ламаньні хлеба, і ў малітвах. I страх зьняў кожную душу, і многа цудаў і знакаў дзеялася праз апосталаў. I ўсе верныя былі разам, і ўсё ў іх было супольнае; і прадавалі дабро сваё і дастаткі, і дзялілі між усіх, як каму трэба было. I кожны дзень, аднадушна прабываючы ў сьвятыні і ламаньні хлеба ў дамох, прымалі стравы ў радасьці і прастаце сэрца, славячы Бога і маючы ласку ва ўсяго народу. Госпад жа штодня дадаваў Царкве тых, што мелі быць збаўлены.<br>
<br>
<font color="#d00505"><strong>Алілуя.</strong></font> Падрыхтуйся і ідзі наперад дзеля праўды, набожнасьці і справядлівасьці.<br>
<br>
<em><font color="#d00505">Верш.</font></em> Ты палюбіў справядлівасьць і ўзьненавідзеў беззаконьне.<br>
<br>
<strong>Чытаньне сьвятога Евангельля паводле Яна </strong><em>(Ян 3.1-15)</em><br>
<br>
Быў між фарысэяў чалавек на імя Нікодым, адзін з начальнікаў гэбрэйскіх. Той прыйшоў да Ісуса ўначы і сказаў Яму: «Раббі, мы ведаем, што Ты настаўнік, які прыйшоў ад Бога, бо ніхто ня можа рабіць такіх цудаў, якія Ты робіш, калі б Бог ня быў з ім». I сказаў яму Ісус у адказ: «Сапраўды, сапраўды кажу табе: калі хто не народзіцца нанова, ня можа бачыць валадарства Божага». Нікодым кажа Яму: «Як можа чалавек нарадзіцца, калі ён стары? Няўжо ён можа другі раз увайсьці ва ўлоньне маці сваёй і нарадзіцца?» Ісус адказаў: «Сапраўды, сапраўды кажу табе: калі хто не народзіцца з вады і Духа, ня можа ўвайсьці ў валадарства Божае. Народжанае з цела ёсьць цела, а народжанае з Духа ёсьць дух. Не дзівіся, што Я сказаў табе: трэба нарадзіцца нанова. Дух дыхае, дзе хоча, і голас ягоны чуеш і ня ведаеш, адкуль прыходзіць і куды адыходзіць: гэтак і кожны, народжаны ад Духа». Нікодым сказаў Яму ў адказ: «Як гэта можа быць?» Ісус адказаў яму: «Ты – настаўнік Ізраіля, і гэтага ня ведаеш? Сапраўды, сапраўды кажу табе: мы гаворым аб тым, што ведаем, і сьведчым аб тым, што бачылі, і вы сьведчаньня нашага не прымаеце. Калі я сказаў вам аб зямным, і ня верыце, то як паверыце, калі буду гаварыць аб нябесным? I ніхто не ўзышоў на неба, толькі Сын Чалавечы, што на небе, які з неба зышоў. I як Майсей узьняў зьмея ў пустыні, так мусіць быць узьняты Сын Чалавечы, каб кожны, хто верыць у Яго, ня згінуў, але меў жыцьцё вечнае». 