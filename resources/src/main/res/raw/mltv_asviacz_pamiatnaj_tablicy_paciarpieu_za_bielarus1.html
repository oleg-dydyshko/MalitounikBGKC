<!DOCTYPE HTML><font color="#d00505"><strong>МАЛІТВА НА АСЬВЯЧЭНЬНЕ ПАМЯТНАЙ ТАБЛІЦЫ СЛУЗЕ БОЖАМУ, ЯКІ ПАЦЯРПЕЎ ЗА БЕЛАРУСЬ 2</strong></font><br>
<br>
Госпадзе Ісусе Хрысьце, Божа наш, Ты явіў Тваю бязьмежную дабрыню і любоў да людзей, калі, Сам бязьвінны, захацеў дабравольна пацярпець мучэньні і Крыжовую сьмерць, каб нас вызваліць з няволі грахоўнай, што вядзе да сьмерці, і дараваць вечнае жыцьцё.<br>
<br>
Мы, слугі Твае, сёньня аддаем Табе славу, падзяку і пакланеньне, і просім Цябе глянуць ласкава на гэтую памятную табліцу, <em>(ацененую Крыжом Тваім сьвятым)</em>, пастаўленую на ўспамін пра вернага сына беларускага народу <em><font color="#d00505">(... імя)</font></em>, які быў сярод тых дзяцей Тваіх, што праз усё жыцьцё сваё заставаліся вернымі Табе, жылі паводле Тваіх запаветаў і нявінна цярпелі перасьлед і мучэньні ў вязьніцах, на катаржных работах і на выгнаньні; якіх аддавалі на лютую сьмерць за тое, што яны любілі Цябе і свой народ і жадалі яму лепшай долі і пашаны ягонай чалавечай і нацыянальнай годнасьці.<br>
<br>
Ты Сам сказаў, а пасьля явіў на справе, што «няма большай любові як калі хто аддасьць жыцьцё сваё за прыяцеляў», і што «калі зерне не ўпадзе ў зямлю і не памрэ, яно ня можа прынесьці плёну».<br>
<br>
Гэты наш брат, слуга Твой <font color="#d00505"><em>(... імя)</em></font>, засьведчыў сваю веру і любоў сваім жыцьцём, цярпеньнямі і сьмерцю. Дык хай ягоная ахвяра ня будзе дарэмнаю, але, як тое зерне, прынясе багаты плён справядлівага міру, свабоды і шчасьлівай будучыні для ўсёй нашай Царквы і ўсяе краіны нашай, каб народ беларускі, заняўшы належнае яму месца ў сям’і народаў сьвету, заўсёды славіў усесьвятое Імя Тваё. А яму самому дай вечны супакой і шчасьце сузіраць Аблічча Тваё разам з усімі сьвятымі, якія ад пачатку сьвету дагадзілі Табе.<br>
<br>
Бо Ты – Крыніца і Падаўца ўсяго добрага, і Табе славу аддаем, разам з адвечным Тваім Айцом і з Усесьвятым, Добрым і Жыцьцядайным Тваім Духам, цяпер і заўсёды, і на вякі вякоў. Амін.