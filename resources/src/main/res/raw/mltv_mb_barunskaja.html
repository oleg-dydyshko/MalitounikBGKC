<!DOCTYPE HTML><strong><font color="#d00505">МАЛІТВА ДА НАЙСЬВЯЦЕЙШАЙ ДЗЕВЫ МАРЫІ БАРУНСКАЙ</font></strong><br>
<br>
Беззаганная Дзева Марыя, Маці Божая і наша наймілейшая Маці! З пакораю стаім перад Табою і з глыбокім даверам просім Тваёй мацярынскай апекі. Сьвятая Царква ўшаноўвае Цябе як Суцяшальніцу засмучаных, таму да Цябе няспынна зьвяртаюцца тыя, хто знаходзіцца ў нядолі, хворыя – у цярпеньні, канаючыя – у апошнюю гадзіну жыцьця, убогія – у нястачы і ўсе, каму патрэбныя дапамога, падтрымка і абарона. Усіх Ты суцяшаеш і ўсім дапамагаеш.<br>
<br>
Наша найлепшая Маці, узглянь таксама на нас, бедных грэшнікаў, і ласкава прымі нашыя пакорныя і поўныя надзеі і даверу просьбы. Прыйдзі да нас з дапамогаю ва ўсіх патрэбах душы і цела, і выпрасі для нас у Сына свайго Ісуса Хрыста неабходныя ласкі Божыя. Захавай нас ад усяго злога, асабліва ад граху, каб мы сваім жыцьцём не давалі дрэннага прыкладу бліжнім.<br>
<br>
Атуляй сваёй апекаю Паўсюдную Царкву і будзь дапамогаю і абаронаю для Сьвятога Айца. Выпрасі ў свайго Сына, Ісуса Хрыста, справядлівы супакой ва ўсім сьвеце, а для нашых сем’яў – вернасьць, любоў і згоду. Дапамагай дзецям і моладзі ўзрастаць у мудрасьці і ў Божай ласцы. Выпрасі ласку навяртаньня для грэшнікаў і прабачэньня за іх правіны, а справядлівым – ласку вытрываць у добрым. Сьпяшайся на дапамогу канаючым і дай прахалоду душам, якія церпяць у чыстцы. Наша Наймілейшая Маці, атулі ўсіх нас сваёю чулаю і магутнаю апекаю, каб мы маглі годна жыць, пабожна памерці і дасягнуць вечнага шчасьця ў небе. Амін.