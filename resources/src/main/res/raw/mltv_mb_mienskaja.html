<!DOCTYPE HTML><strong><font color="#d00505">МАЛІТВА ДА БОЖАЕ МАЦІ ПЕРАД ІКОНАЙ ЕЙНАЙ МЕНСКАЙ</font></strong><br>
<br>
О, Усяслаўная і Ўсядобрая Дзева Багародзіца, Нябесная наша Заступніца! Да Цябе пасьля Бога, як да Найміласэрнай Уладаркі, супольна зьвяртаемся і клічам: прымі гэты малы хвалебны сьпеў, захавай Богам сьцеражоны горад гэты <em>(Менск)</em>, якому цудатворны абраз Твой на радасьць і суцяшэньне дадзены.<br>
<br>
Дзеля гэтага молім Цябе: выбаў нас ад ворагаў бачных і нябачных, ад нашэсьця чужынцаў і разладу паміж намі, ад абставінаў цяжкіх і смутку, ад спакусаў, бедаў і хваробаў.<br>
<br>
Зьмілуйся і збаў слугаў Тваіх: сьвятых прававерных патрыярхаў, мітрапалітаў, архібіскупаў, біскупаў Царквы Тваёй Паўсюднай, увесь сьвятарскі і манаскі чын, царкоўных служак і ўсіх вернікаў Царквы Беларускае.<br>
<br>
Прымі пад Покрыва Тваё належныя ўлады і ваяроў Богам сьцеражонае краіны нашай Беларусі, дай розуму і навучы іх кіравацца правам, запаветы Божыя выконваючы, каб нам ціхае і спакойнае жыцьцё пражыць ва ўсялякай пабожнасьці ды чысьціні.<br>
<br>
О, Усячыстая Ўладарка! Не забудзь пра нас ва ўсе дні жыцьця нашага і хай будзе з намі заўсёды вобраз Твой пачэсны. У час жа адыходу нашага пралі шчырую Сваю малітву да Праўдзівага Суддзі, каб Ён, незважаючы на шматлікія правіны нашыя, зьмілаваўся і збавіў нас, бо Ён Добры і Чалавекалюбец. Амін.