<!DOCTYPE HTML><font color="#d00505"><strong>МАЛІТВА ЗА НАШУЮ ЗЯМЛЮ</strong></font><br>
<em><font color="#d00505">(Сьвятога Айца Францішка, папы Рымскага)</font></em><br>
<br>
Усемагутны Божа, які існуеш ва ўсім Сусьвеце, а таксама ў найменшым Тваім стварэньні; Ты, які атачаеш Сваёй чуласьцю ўсё, што існуе, спашлі нам моц Сваёй любові, каб мы клапаціліся пра жыцьцё і прыгажосьць. Напоўні нас спакоем, каб мы жылі як браты і сёстры і нікому не прычынялі крыўды.<br>
<br>
Божа ўбогіх, дапамажы нам уратаваць пакінутых і забытых на гэтай зямлі, якія так шмат значаць у Тваіх вачах.<br>
<br>
Аздараві нашае жыцьцё, каб мы ахоўвалі сьвет, а не рабавалі яго, каб мы сеялі прыгажосьць, а не забруджваньне і зьнішчэньне. Дакраніся да сэрца тых, хто шукае толькі прыбытку за кошт убогіх і зямлі.<br>
<br>
Навучы нас бачыць каштоўнасьць кожнай рэчы, сузіраць яе ў захапленьні, прызнаваць, што мы глыбока зьяднаныя з кожным стварэньнем у нашым пілігрымаваньні да Тваёй бясконцай сьвятасьці.<br>
<br>
Дзякуем, што Ты з намі кожны дзень. Просім, падтрымлівай нас у нашых змаганьнях на карысьць справядлівасьці, любові і спакою.