<!DOCTYPE HTML><strong><font color="#d00505">1 жніўня – Працэсія сьвятога Крыжа і памяці сямі мучанікаў Макабэяў<br>
і маці іх Саламоніі і настаўніка іх Елеазара<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">Крыжа (тон 4).</font></em> Сёньня ўсе верныя радуюцца, бо слаўны Крыж явіўся ўсяму сьвету; ён сьвеціць недасяжным сьвятлом, азарае неба і ўпрыгожвае твар зямлі. Царква Хрыстова радасна пяе набожныя гімны і служыць вераю, і пакланяецца сьвятому Крыжу Гасподняму, які ахоўвае яе з вышыні. Узмоцненыя гэтай нябеснай сілаю, наблізімся да Госпада і ўсклікнем: «Дай сьвету супакой і прасьвятлі душы нашыя!»<br>
<br>
Хай усё стварэньне радуецца і сьвяткуе, бо сёньня на небе зьявіўся Крыж сьвяты. Ён распасьцёрся над усёй зямлёй і прасьвятляе і зьбірае тых, што зблудзілі. Сёньня людзі з анёламі цешацца, бо Крыжом была разбураная варожая сьцяна і ўсе злучыліся ў адно. Зьзяючы ярчэй за сонца, Крыж прасьвятляе ўсіх ласкаю, праясьняе і збаўляе ўсіх, што з вераю шануюць яго.<br>
<br>
Ярчэй за сонечнае зьзяньне пачэсны Крыж сьвеціць усім канцом зямлі і, быццам скіпетар Хрыста Ўладара, накіроўвае нас да апошняе мэты. Той самы Крыж узьняў род людзкі з пекла, паланіўшы яго; перамогшы ворага, ён зьнішчыў дашчэнту гордасьць дэманаў. Сёньня ён аб’яўляе ўваскрасеньне Збавіцеля і прасьвятляе тых, што ўсклікаюць: «Дай супакой сьвету і прасьвятлі душы нашыя!»<br>
<br>
<font color="#d00505"><em>Мучанікаў (тон 1).</em></font> Мучэньні не пахіснулі вяршыняў Закону, што стаяў на сямі стаўпах: перацярпеўшы зьверскі гнеў перасьледавальніка і аддаўшы целы свае на мучэньні, высакародныя юнакі сталіся ахоўнікамі Майсеевых запаветаў.<br>
<br>
Набожныя і адважныя юнакі, калі ім адсякалі часткі іхніх целаў, узьнесьлі розум свой над зямлёю. Разам з маці сваёй яны былі ўзмоцненыя вялікай надзеяю, якая і была споўненая. Цяпер яны знайшлі супакой ва ўлоньні Абрагама, праайца свайго.<br>
<br>
Блаславёны Елеазар, сем мудрых юнакоў і набожная маці іх, узброіўшыся ў духоўную мужнасьць, сталі супраць ворага на змаганьне дзеля набожнасьці і захаваньня законаў айцоў.<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> Сьвятыя Макабэі ўсклікнулі тырану: «Для нас, Антыёх, ёсьць толькі адзін Уладар – Бог наш, які нас стварыў і да якога вернемся. Іншы сьвет, вышэйшы і больш надзейны за гэты, чакае нас. Бацькаўшчына наша – нябесны Ерусалім, моцны і незьнішчальны, і радасьць наша – жыцьцё з анёламі». Малітвамі іх, Госпадзе, зьмілуйся над намі і збаў нас.<br>
<br>
<strong>Цяпер...</strong><br>
<br>
<font color="#d00505"><em>(Тон 8)</em></font> Некалі Майсей у перамозе над Амалекам даў нам, Хрысьце Божа, вобраз Крыжа Твайго, які мы сёньня славім недастойнымі вуснамі, і якому Давід загадаў пакланяцца як падножжу Твайму, бо на ім Ты захацеў быць расьпятым. Славім Цябе і молімся: «Разам з разбойнікам зрабі нас годнымі валадарства Твайго, Госпадзе!»<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 2)</font></em> Боскай вадою і крывёю Тваёю, Слова, Царква, быццам нявеста, сьветла ўпрыгожваецца, славячы крыж Твой.<br>
<br>
<em><font color="#d00505">Верш.</font></em> Узьвялічвайце Госпада Бога нашага і пакланяйцеся падножжу Ягонаму, бо Ён сьвяты.<br>
<br>
Кап’ю, крыжу, цьвікам і ўсяму, чым цела Хрыстовае было параненае, паклонімся.<br>
<br>
<em><font color="#d00505">Верш.</font></em> Бог – Уладар наш спрадвеку, Ён учыніў збаўленьне пасярод зямлі.<br>
<br>
Майсей у перамозе над Амалекам крыжападобна ўзьняў рукі свае, даючы такім чынам вобраз Хрыстовых чыстых мукаў.<br>
<br>
<strong>Слава...</strong><br>
<br>
<em><font color="#d00505">(Тон 8)</font></em> Душы праведных – Абрагама, Ісаака і Якуба, і ўсіх праайцоў перад Законам і прадзедаў Макабэявых, якіх сёньня ўшаноўваем, – у руцэ Госпада. Гэтыя ўнукі Абрагама, моцныя духам, былі пераймальнікамі веры праайца свайго і да сьмерці змагаліся дзеля набожнасьці. Узгадаваныя ў пашане да Закону, яны асудзілі нязбожнасьць гордага Антыёха і за Закон пацярпелі. Палічыўшы за нішто дачаснае шчасьце ў чаканьні вечнага і захаваўшы чысьціню, яны аддалі ўсё Богу: душу, мужнасьць, розум і маладое цела. Пачэсны корань, з якога вы, Макабэі, узрасьлі! Маці сьвятая, якая нарадзіла сем такіх сыноў! Молім вас, Макабэі разам з вашай маці Саламоніяй і мудрым сьвятаром Елеазарам: «Калі станеце перад Хрыстом, каб атрымаць заплату за вашыя подзьвігі і цяжкасьці, якія вы дзеля Яго перацярпелі, памаліцеся шчыра да Яго за ўвесь род людзкі, бо Ён робіць, як хоча, і выконвае просьбы тых, хто баіцца Яго».<br>
<br>
<strong>Цяпер...</strong><br>
<br>
<em><font color="#d00505">(Тон 8)</font></em> Сёньня споўніліся словы прарока Твайго, Божа, Майсея, які сказаў: «Гляньце на Жыцьцё ваша, што перад вашымі вачыма!» Сёньня Крыж узьнімаецца, і сьвет вызваляецца ад маны; сёньня ўваскрасеньне Хрыстовае абнаўляецца, і ўся зямля радуецца і, граючы на цымбалах, як некалі Давід, пяе Табе: «Ты, Божа, учыніў збаўленьне пасярод зямлі – Крыж і ўваскрасеньне, якім Ты збавіў нас». Добры, чалавекалюбны і ўсемагутны Госпадзе, слава Табе!<br>
<br>
<br>
<font color="#d00505"><strong>Адпушчальныя трапары<br>
<br>
Трапар Макабэяў</strong> <em>(тон 1).</em></font> Цярпеньнямі сьвятых Тваіх, каторыя яны дзеля Цябе перанесьлі, зьмілуйся над намі і аздараві немачы нашыя, молімся Табе, Госпадзе Чалавекалюбча.<br>
<br>
<font color="#d00505"><strong>Трапар Крыжа</strong> <em>(тон 1).</em></font> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа.