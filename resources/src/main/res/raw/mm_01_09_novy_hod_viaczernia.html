<!DOCTYPE HTML><font color="#d00505"><strong>1 верасьня – Пачатак царкоўнага году і сьвятога айца нашага Сямёна Стоўпніка<br>
<br>
ВЯЧЭРНЯ</strong></font><br>
<br>
<em><font color="#d00505">На </font></em><font color="#d00505"><strong><em>«Госпадзе, Цябе клічу...»:</em><br>
<br>
Новага году</strong> <em>(тон 1).</em></font> Сам Хрыстос навучыў нас маліцца, і мы кожны дзень зьвяртаемся да Творцы, кажучы: «Ойча наш, які жывеш у небе, штодзённы хлеб дай нам, і ня памятай нашых правінаў».<br>
<br>
Ты, Хрысьце Божа, некалі на Сынайскай гары напісаў на табліцах закон. Сёньня, уцелаўлёны, у Назарэце Ты разгарнуў кнігу прарока і навучаў з яе людзей, даводзячы, што пісаньне споўнілася ў Табе.<br>
<br>
Некалі косьці людзей народу Твайго, што не паслухаліся Цябе, Хрысьце, былі раскіданыя ў пустыні. У падобны спосаб сёньня раскідай косьці нязбожных ворагаў ля апраметнай, як напісана ў псалме.<br>
<br>
<strong><font color="#d00505">Сямёна Стоўпніка</font></strong> <em><font color="#d00505">(тон 1).</font></em> Ойча сьвяты, калі б стоўп мог гаварыць, ён не пераставаў бы расказваць пра твае цярпеньні, подзьвігі і сьлёзы. Ня ён цябе трымаў, але ты яго тваімі сьлязьмі. Анёлы здумеліся, людзі зьдзівіліся, бесы спалохаліся, убачыўшы цярплівасьць тваю. Малі, Сямёне блаславёны, Збавіцеля ўсіх за збаўленьне душаў нашых.<br>
<br>
Ойча сьвяты, сілаю Боскага Духа ты быў пераймальнікам Уладара твайго. Ты ўзышоў на стоўп, быццам на крыж. Ён зьнішчыў прысуд наш, а ты перамог дрэнныя схільнасьці і пажаданьні. Ён быў Ягнё, а ты ахвяра. Ён узышоў на крыж, а ты на стоўп. Малі, Сямёне блаславёны, Збавіцеля ўсіх за збаўленьне душаў нашых.<br>
<br>
Ойча сьвяты, ты ўзышоў на вышыню дабрадзейнасьцяў, абмыўшы цела тваё і ачысьціўшы душу сьлязьмі. Маючы за рэчыўнае жыльлё стоўп, а за духоўнае – нябесны Сыён, ты задзівіў анёлаў, напоўніў подзівам людзей і пасароміў бесаў тваімі дабрадзейнасьцямі. Малі, Сямёне блаславёны, Збавіцеля ўсіх за збаўленьне душаў нашых.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Ласка Божая асьвячае месца мошчаў тваіх, Сямёне сьвяты. Дзеля гэтага, прыходзячы да духмянасьці цудаў тваіх, атрымліваем аздараўленьні. Ойча сьвяты, малі Хрыста Бога за збаўленьне душаў нашых.<br>
<br>
<strong>Цяпер...</strong><br>
<br>
<font color="#d00505"><em>(Тон 6)</em></font> Спрадвечнае Слова і Сыне, зьяднаны з Духам Сьвятым, Творца і Ўладару ўсяго бачнага і нябачнага, блаславі пачатак году, захавай у супакоі Царкву Тваю малітвамі Багародзіцы і ўсіх сьвятых Тваіх.<br>
<br>
<strong>Чытаньне кнігі прарока Ісаі </strong><em>(Іс 61.1-9)</em><br>
<br>
Дух Гасподні на мне, бо Ён памазаў мяне, паслаў мяне абвяшчаць добрую вестку ўбогім, лячыць раны сэрцаў зьнявераных, прапаведаваць вызваленьне палонным і вязьням свабоду, вяртаць сьляпым зрок, абвяшчаць год ласкі Гасподняй і дзень адплаты Бога нашага, суцешыць тых, што плачуць на Сыёне, даць ім вянок замест попелу, аліву радасьці замест вопраткі жалобнай; і назавуцца яны пакаленьнем справядлівасьці, насадамі Божымі на славу. І зноў адбудуюць руіны, падымуць з развалінаў старыя будынкі, адновяць разбураны горад, што пустэчаю сьвяціў ад пакаленьняў. І прыйдуць чужынцы, будуць пасьвіць вашыя статкі, яны будуць у вас аратымі і вінаградарамі. Вы ж будзеце называцца сьвятарамі Госпада, слугамі Бога вашага. Будзеце спажываць багацьці народаў, іхняе дабро будзе вашым. Паколькі ганьба іх была падвойная, і ўдзелам іх было паніжэньне і зьнявага, дзеля гэтага на зямлі сваёй яны атрымаюць падвойную спадчыну і будуць зажываць вечнага шчасьця. Бо Я, Госпад, люблю праведнасьць і ненавіджу рабаўніцтва і несправядлівасьць. Дам ім узнагароду праведнікаў і пакіну ім вечны запавет. І будзе вядомым сярод народаў семя іх, і ўсе, хто іх убачыць, прызнаюць, што яны ёсьць блаславёным племем Госпада. І ўзрадуюцца вялікай радасьцю ў Госпадзе.<br>
<br>
<strong>Чытаньне кнігі Сьвятарскай</strong> <em>(Сьвят 26.3-24)</em><br>
<br>
Сказаў Госпад сыном Ізраільскім: «Калі будзеце паступаць згодна з Маімі законамі і перасьцерагаць Мае запаветы і выконваць іх, дам вам дождж у свой час, зямля выдасьць плён, і дрэвы польныя плады свае; малацьба ў вас працягнецца аж да вінабраньня, а вінабраньне да сеяньня, будзеце мець хлеба ўдосталь, і будзеце жыць у бясьпецы ў дамох вашых. Дам супакой вашай краіне, будзеце класьціся на спачынак бяз страху. Лютых зьвяроў у краіне ня будзе, і меч не спустошыць вашу зямлю. І пагоніцеся за вашымі ворагамі, і яны ўпадуць пад ударамі вашых мячоў. Пяцёра вашых будзе гнаць сотню ворагаў, а сотня вашых – дзесяць тысячаў іх. Ворагі вашыя ўпадуць ад мячоў вашых. Навярнуся да вас, і пабласлаўлю вас, і размножу вас, і ўмацую мой саюз з вамі. Будзеце есьці хлеб з старых запасаў аж да новага жніва, а калі настане новае жніво, вынесеце вонкі старыя запасы. Мой саюз будзе з вамі, ня буду брыдзіцца вамі. Буду сярод вас хадзіць, буду вашым Богам, а вы – Маім народам. Я – Госпад Бог ваш, які вывеў вас з зямлі ягіпецкай, каб вы не былі больш нявольнікамі. Я разьбіў путы вашай няволі і даў вам магчымасьць хадзіць з паднятай галавой.<br>
<br>
Калі ж ня будзеце слухацца Мяне і ня будзеце выконваць усіх гэтых Маіх прыказаньняў, калі будзеце пагарджаць маімі пастановамі і брыдзіцца маімі прысудамі, не захоўваючы маіх прыказаньняў і ламаючы мой саюз, дык і Я ўчыню вам адпаведна: пашлю на вас бяду, так што дарэмна будзеце сеяць зерне ваша – яго зьядуць вашыя ворагі. Маё аблічча зьвярну супраць вас, і перамогуць вас вашыя непрыяцелі, і будзеце ўцякаць нават тады, калі вас ніхто гнаць ня будзе. Скрышу вашую пыхлівую моц, зраблю, каб жалезным было для вас неба, а зямля – мядзянай. Дарэмныя будуць вашыя намаганьні: зямля ня дасьць ніякага плёну, і дрэва польнае застанецца без пладоў. Пашлю на вас дзікіх лютых зьвяроў, якія паглынуць дзяцей вашых, зьнішчаць жывёлу, спустошаць насельніцтва; і меч загубіць вас за зламаны саюз, і вашыя двары апусьцеюць; і як вы адвярнуліся ад Мяне, адвярнуся і Я ад вас у гневе», – кажа Госпад, Сьвяты Ізраіля.<br>
<br>
<strong>Чытаньне кнігі Мудрасьці </strong><em>(Мудр 4.7-15)</em><br>
<br>
Праведнік, хоць бы і памёр перадчасна, знойдзе супакой. Старасьць ягоная пачэсная не даўгалецьцем, яна ня мерыцца лікам гадоў; сівізна ягоная – мудрасьць, а мера старасьці – жыцьцё беззаганнае. Ён быў даспадобы Богу, знайшоў міласьць у Яго і, жывучы сярод грэшнікаў, быў забраны, каб злосьць не адмяніла думкі ягонай, і няшчырасьць не зьвяла душы ягонай. Бо прывабнасьць злога засланяе добрае, і бура пажадлівасьцяў зацямняе правы розум. Дасягнуўшы рана дасканаласьці, ён шмат перажыў, бо душа яго была мілая Богу і таму Ён пасьпяшыў забраць яго з благога асяроддзя. А людзі бачылі гэта і не разумелі, і ня ўзялі сабе гэтага да сэрца, што міласэрнасьць і ласка Ягоная з абранымі Ягонымі, і провід Ягоны з сьвятымі Яго. <br>
<br>
<font color="#d00505"><strong>Вершапесьні</strong><br>
<br>
<em>(Тон 1)</em></font> У пачатку новага году ўшануем сьвятых Калісту і братоў яе Явода і Гермагена, анёлам роўнага Сямёна і Ісуса Навіна, сем юнакоў Эфэскіх і сорак сьвятых жанчынаў. Спраўляючы іхнюю памяць, набожна ўсклікнем: «Блаславі, Госпадзе, творы рук тваіх і дай нам добра пражыць гэты год!»<br>
<br>
<font color="#d00505"><em>Верш.</em></font> Табе, Божа, належыцца песьня ў Сыёне.<br>
<br>
Хрысьце Божа наш, Ты ўсё мудра стварыў, і з нябыту прывёў усё да існаваньня, блаславі пачатак году і захавай нашу краіну ў бясьпецы, умацуй сілаю Тваёю належныя нашыя ўлады і дай ім перамогу над усімі нягодамі, і дзеля Багародзіцы даруй сьвету багацьце зьмілаваньня Твайго.<br>
<br>
<font color="#d00505"><em>Верш.</em></font> Мы напоўніліся дабротамі дому Твайго.<br>
<br>
<font color="#d00505"><em>(Тон 2)</em></font> Вялікі ты, Госпадзе, і цудоўныя творы Твае, і шляхі Твае нязьведаныя; Ты – мудрасьць Божая, дасканалая асоба і сіла, без пачатку, роўны вечнасьцю і дзеяньнем з Айцом. У Тваёй бязьмежнай міласэрнасьці Ты зрабіў гэты сьвет жыльлём Тваім і, застаўшыся нязьменным Богам, нарадзіўся невыказна ад Дзевы. Ты прыйшоў, каб узвысіць стварэньні Твае, і ўстанавіў нам час і сродкі для нашага збаўленьня. Дзеля гэтага ўсклікаем: «Уладару добры, слава Табе!»<br>
<br>
<font color="#d00505"><em>Верш.</em></font> Блаславі пачатак году ласкі Тваёй.<br>
<br>
Ты, Спрадвечнае Слова Айца, стварыў усё ў мудрасьці раней за ўсе вякі і Тваім магутным словам устанавіў парадак усім стварэньням. Блаславі пачатак году ласкі Тваёй і, малітвамі Багародзіцы, зьнішчы ілжывыя вучэньні, бо Ты добры і Чалавекалюбец.<br>
<br>
<strong>Слава...</strong><br>
<br>
<font color="#d00505"><em>(Тон 5)</em></font> Ойча сьвяты, як некалі Ільля калясьніцу, так ты прыдбаў сабе добрую лесьвіцу, каб узьняцца да неба. Ён не пакінуў яе пасьля ўзыходу свайго, ты ж пакінуў нам свой стоўп. Чалавеку нябесны і зямны анёле, нязгасны сьветач сусьветны, Сямёне блаславёны, маліся за збаўленьне душаў нашых.<br>
<br>
<strong>Цяпер...</strong><br>
<br>
<font color="#d00505"><em>(Тон 5)</em></font> Ты, Уладару, вечна жывеш і застаешся на вякі бясконцыя. Прымі, Чалавекалюбча, малітвы грэшных, якія просяць збаўленьня, дай добры ўраджай зямлі і памяркоўнае надвор’е. Успамагай Царкву Тваю ў змаганьні з нягодамі, як Ты некалі дапамагаў Давіду супраць тых, якія ўвайшлі ў сьвятыню і апаганілі сьвятое месца. Дай ёй перамогу, Хрысьце Божа наш, малітвамі Багародзіцы, бо Ты – перамога і хвала хрысьціянаў.<br>
<br>
<font color="#d00505"><strong>Адпушчальныя трапары</strong></font><br>
<br>
<strong><font color="#d00505">Новага году</font></strong> <em><font color="#d00505">(тон 2).</font></em> Творча ўсяго стварэньня і Госпадзе, які часы і поры ўстанавіў сілаю Сваёю, блаславі пачатак году ласкі Тваёй, захавай у супакоі краіну нашую і ўсіх людзей малітвамі Багародзіцы і збаў нас.<br>
<br>
<strong><font color="#d00505">Сямёна Стоўпніка</font></strong> <em><font color="#d00505">(тон 1).</font></em> Ты быў стаўпом цярплівасьці, пераймальнікам праайцоў – Ёва ў цярпеньнях, Язэпа ў выпрабаваньнях, – і ўсім жыцьцём тваім ты быў быццам анёл у целе, Сямёне, ойча наш. Малі Хрыста Бога за збаўленьне душаў нашых.