<!DOCTYPE HTML><font color="#d00505"><strong>1 верасьня – Пачатак царкоўнага году і сьвятога айца нашага Сямёна Стоўпніка<br>
<br>
ЛІТУРГІЯ<br>
<br>
Трапары<br>
<br>
Новага году</strong> <em>(тон 2).</em></font> Творча ўсяго стварэньня і Госпадзе, які часы і поры ўстанавіў сілаю Сваёю, блаславі пачатак году ласкі Тваёй, захавай у супакоі краіну нашую і ўсіх людзей малітвамі Багародзіцы і збаў нас.<br>
<br>
<font color="#d00505"><strong>Сямёна Стоўпніка</strong> <em>(тон 1).</em></font> Ты быў стаўпом цярплівасьці, пераймальнікам праайцоў – Ёва ў цярпеньнях, Язэпа ў выпрабаваньнях, – і ўсім жыцьцём тваім ты быў быццам анёл у целе, Сямёне, ойча наш. Малі Хрыста Бога за збаўленьне душаў нашых.<br>
<br>
<font color="#d00505"><strong>Кандак Сямёна Стоўпніка</strong> <em>(тон 2).</em></font> Маючы стоўп за калясьніцу, ты, ойча сьвяты, шукаў еднасьці з вышэйшай рэчаіснасьцю і стаўся субяседнікам анёлаў. Цяпер разам з імі маліся няспынна Хрысту Богу за ўсіх нас.<br>
<br>
<font color="#d00505"><strong>Кандак Новага году</strong> <em>(тон 2).</em></font> Хрысьце Ўладару, Творча ўсяго бачнага і нябачнага, што дні і ночы, часы і поры ўстанавіў, блаславі цяпер пачатак году, абарані і захавай у супакоі краіну нашую і ўсіх людзей, Шматміласэрны.<br>
<br>
<br>
<font color="#d00505"><strong>Пракімен</strong> <em>(Пс 146.5; 134.3).</em></font> Вялікі Госпад наш і вялікая слава Яго, і няма мяжы розуму Яго.<br>
<br>
<font color="#d00505"><em>Верш.</em></font> Хваліце Госпада, бо Ён добры: у песьнях узьвялічвайце імя Яго, бо яно мілае.<br>
<br>
<br>
<strong>Чытаньне лісту сьвятога апостала Паўла да Цімафея</strong> <em>(1 Цім 2.1-7)</em><br>
<br>
Сыне Цімафею, малю цябе перш за ўсё чыніць малітвы, просьбы і падзякі за ўсіх людзей: за начальнікаў і тых, што маюць уладу, каб нам пажыць ціха і спакойна з усякай набожнасьцю і ў чысьціні. Бо гэта добра і міла ў вачох Збавіцеля нашага Бога, які жадае, каб усе людзі былі збаўленыя і прыйшлі да пазнаньня праўды. Адзін Бог, адзін хадайнік між Богам і людзьмі, чалавек Хрыстос Ісус, які аддаў Сябе як выкуп за ўсіх, як сьведчаньне ў свой час, дзеля якога я быў пастаўлены зьвестуном і апосталам, – праўду кажу ў Хрысьце, не хлушу, – настаўнікам паганаў у веры і праўдзе.<br>
<br>
<br>
<font color="#d00505"><strong>Алілуя</strong> <em>(Пс 64.2, 12).</em></font> Табе, Божа, належыцца хвала на Сыёне, і Табе будуць выкананыя абяцаньні ў Ерусаліме.<br>
<br>
<font color="#d00505"><em>Верш.</em></font> Блаславі, Госпадзе, круг году ласкі Тваёй.<br>
<br>
<br>
<strong>Чытаньне сьвятога Евангельля паводле Лукі.</strong> <em>(Лк 4.16-22)</em><br>
<br>
У той час Ісус прыйшоў у Назарэт, дзе быў узгадаваны. У дзень суботні Ён, як звычайна, пайшоў у школу і ўстаў там, каб чытаць. Далі Яму кнігу прарока Ісаі. Разгарнуўшы кнігу, Ён знайшоў месца, дзе было напісана: «Дух Гасподні на Мне, бо Ён памазаў Мяне і паслаў Мяне несьці добрую вестку ўбогім, палонным абвяшчаць вызваленьне, сьляпым <em>(вяртаць)</em> зрок, прыгнечаных адсылаць на волю, прапаведаваць год ласкі Гасподняй». І, загарнуўшы кнігу, аддаў слузе і сеў; а вочы ўсіх у сынагозе былі зьвернутыя на Яго. І Ён пачаў казаць ім: «Сёньня споўніліся словы Пісаньня, якія вы чулі». І ўсе засьведчылі Яму і дзівіліся ласка́вым словам, што выходзілі з Ягоных вуснаў.<br>
<br>
<br>
<font color="#d00505"><strong>Прычасьнік.</strong></font> Блаславі, Госпадзе, круг году ласкі Тваёй.<br>
<br>
Памяць праведніка жыць будзе вечна, благое весткі ён не збаіцца. Алілуя, алілуя, алілуя.