<!DOCTYPE HTML><font color="#d00505"><strong>2 ЛЮТАГА – СУСТРЭЧА ГОСПАДА БОГА І ЗБАЎЦЫ НАШАГА ІСУСА ХРЫСТА<br>
<br>
ЛІТУРГІЯ</strong></font><br>
<br>
<strong><font color="#d00505">Уваходны верш<br>
<br>
Сьвятар:</font></strong> Госпад паказаў збаўленьне Сваё, перад людзьмі адкрыў справядлівасьць Сваю.<br>
<br>
<font color="#d00505"><strong>Людзі:</strong></font> Сыне Божы, малітвамі Багародзіцы збаў нас, якія пяём Табе: Алілуя.<br>
<br>
<strong><font color="#d00505">Трапар</font></strong> <em><font color="#d00505">(тон 1).</font></em> Радуйся, поўная ласкі Багародзіца Дзева, бо з Цябе зазьзяла Сонца праведнасьці – Хрыстос Бог наш, які прасьвятляе тых, што ў цемры. Весяліся і ты, праведны стары, успрыняўшы на рукі свае Вызваліцеля душ нашых, які дае нам уваскрасеньне.<br>
<br>
<strong><font color="#d00505">Кандак</font></strong> <em><font color="#d00505">(тон 1).</font></em> Улоньне дзявочае Ты асьвяціў і рукі Сымонавы блаславіў, як належала; і цяпер, апярэдзіўшы нас, Ты дараваў нам збаўленьне, Хрысьце Божа. Захавай у супакоі Царкву Тваю і ўмацуй усіх нас у любові Тваёй, адзіны Чалавекалюбча.<br>
<br>
<strong><font color="#d00505">Пракімен</font></strong> <font color="#d00505"><em>(Лк 1.46, 47).</em></font> Душа мая абвяшчае веліч Госпада і мой дух ўзрадаваўся ў Богу Збаўцы маім.<br>
<br>
<em><font color="#d00505">Верш.</font></em> Бо Ён глянуў на пакорнасьць служкі сваёй: ад гэтага часу шчасьліваю будуць называць мяне ўсе пакаленьні.<br>
<br>
<strong>Чытаньне лісту сьвятога апостала Паўла да Габрэяў</strong> <em>(Гбр 7.7-17)</em><br>
<br>
Браты, няма ніякага сумненьня, што меншае бласлаўляецца большым. Дый да гэтага тут бяруць дзесяціну сьмяротныя людзі, а там – Той, аб якім сьведчаць, што жыве. І калі можна так сказаць, Леві, які зьбірае дзесяціны, сам даў дзесяціну праз Абрагама, бо калі яшчэ быў у сьцягне прабацькі свайго, Мелхісадэк выйшаў яму насустрач. Дык калі б дасканаласьць была дасягнутая праз лявіцкае сьвятарства, пад якім народ атрымаў Закон, то нашто было зьяўляцца іншаму сьвятару паводле ўставу Мелхісадэка, а не паводле ўставу Аарона? Бо са зьменаю сьвятарства павінна наступіць зьмена Закону. Але ж Той, пра каго гэта гаворацца, выйшаў з калена, з якога ніхто не служыў пры ахвярніку. Бо вядома, што Госпад наш выйшаў з калена Юды, а Майсей ня згадвае нічога пра сьвятароў з гэтага калена. Гэта стаецца яшчэ больш ясным, калі паводле ўставу Мелхісадэка паўстае іншы сьвятар, які стаў ім ня згодна з уставам цялеснага закону, але сілаю нятленнага жыцьця. Пра Яго было дадзенае такое сьведчаньне: «Ты – сьвятар давеку паводле ўставу Мелхісадэка».<br>
<br>
<br>
<font color="#d00505"><strong>Алілуя</strong></font> <em><font color="#d00505">(Лк 2.29, 32).</font></em> Цяпер адпускаеш, Уладару, слугу Твайго ў супакоі паводле слова Твайго.<br>
<br>
<em><font color="#d00505">Верш.</font></em> Сьвятло для прасьвятленьня народаў і славу Ізраіля, люду Твайго.<br>
<br>
<br>
<strong>Чытаньне сьвятога Евангельля паводле Лукі</strong> <em>(Лк 2.22-40)</em><br>
<br>
У той час бацькі прынесьлі Дзіцятка Ісуса ў Ерусалім у сьвятыню, каб прадставіць Госпаду, як напісана ў Гасподнім Законе: «Кожнае першароднае дзіця мужчынскага полу будзе пасьвячанае Госпаду». І прынесьлі ахвяру, як напісана ў Гасподнім Законе: «пару туркавак або двух галубянятаў».<br>
<br>
Быў тады ў Ерусаліме чалавек, якому імя было Сымон. Гэта быў чалавек справядлівы і пабожны, які чакаў суцяшэньня Ізраілевага, і Сьвяты Дух быў на ім. Яму было абвешчана Сьвятым Духам, што ня ўбачыць сьмерці, пакуль ня ўбачыць Хрыста Гасподняга. І вось, натхнёны Духам, прыйшоў ён у сьвятыню. І калі бацькі прынесьлі Дзіцятка Ісуса, каб выканаць над Ім законны абрад, ён узяў Яго на свае рукі, блаславіў Бога і сказаў: «Цяпер адпускаеш у супакоі слугу Твайго, Госпадзе, паводле слова Твайго, бо мае вочы бачылі збаўленьне Тваё, якое Ты падрыхтаваў перад усімі людзьмі, сьвятло для прасьвятленьня народаў і славу Ізраіля, люду Твайго». А бацька Ягоны і Маці дзівіліся таму, што аб Ім казалі. А Сымон блаславіў іх і сказаў Маці Ягонай Марыі: «Вось Гэты прызначаны на ўпадак і паўстаньне многіх у Ізраілі, і на знак, якому будуць супраціўляцца. Дый Табе самой меч пратне душу, каб адкрыліся намеры многіх сэрцаў». Была таксама Ганна прарочыца, дачка Фануіла, з калена Асэра; яна была ў глыбокай старасьці, пражыўшы з мужам сем гадоў ад свайго дзявоцтва і застаючыся ўдавою да васьмідзесяці чацьвёртага году свайго жыцьця; яна не адлучалася ад сьвятыні і служыла Богу пастом і малітвамі ўдзень і ўночы. У той час яна падышла і ўславіла Бога, і гаварыла пра Яго ўсім, хто чакаў збаўленьня Ерусаліму.<br>
<br>
Калі яны споўнілі ўсё згодна з законам Гасподнім, яны вярнуліся ў Галілею, у свой горад Назарэт. А хлопчык рос і мацнеў, і поўніўся мудрасьцю, і ласка Божая была на Ім.<br>
<br>
<br>
<font color="#d00505"><strong>Задастойнік.</strong></font> Багародзіца Дзева, надзея ўсіх хрысьціянаў, пакрый, захавай і збаў тых, што спадзяюцца на Цябе.<br>
<br>
Пад покрывам Закону і Пісаньняў вобраз нам, верным, дадзены: кожны сын першародны Богу прысьвячаецца. Дзеля гэтага мы ўзьвялічваем Першароднае Слова спрадвечнага Бога, Сына першароднага Дзевы Маці.<br>
<br>
<strong><font color="#d00505">Прычасьнік.</font></strong> Чашу збаўленьня прыму, буду клікаць імя Гасподняе. Алілуя, алілуя, алілуя.