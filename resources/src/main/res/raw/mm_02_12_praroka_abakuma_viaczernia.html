<!DOCTYPE HTML><strong><font color="#d00505">2 сьнежня – сьвятога прарока Абакума<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 4)</font></em> Абакум дзівосны, атрымаўшы прамень Духа, стаў боганатхнёным прарокам. Бачыўшы несумленнасьць суддзяў і няправедны суд, ён поўніцца абурэньнем, паказваючы гэтым свой правы нораў, поўны любові да Бога і Ўладара ўсіх, і з палымянай душою, ён разгараецца гневам.<br>
<br>
Стоячы на Боскай варце, пачэсны Абакум пачуў невыка́зную тайніцу Твайго да нас прыйсьця, Хрысьце, і прадказаў яўна, што будзе сказана пра Цябе, бо бачыў наперад Тваіх апосталаў, што, быццам коні, узбурылі мора бязьлікіх народаў.<br>
<br>
Цешачыся ў Госпадзе, Богу Збаўцы тваім, слаўны прароку Божы, атрымаўшы прамень Ягонага зьзяньня, што прасьвятліў твой розум, малітвамі тваімі выбаўляй ад бедаў тых, што спраўляюць у веры сьветлую памяць тваю.<br>
<br>
<strong>Слава... цяпер...</strong><br>
<br>
<font color="#d00505"><em>Багародзічны.</em></font> Колькі разоў, Усячыстая, я абяцаў пакаяцца за мае правіны, але не пакідаю маіх дрэнных звычак. Дзеля гэтага прыходжу да Цябе і малюся: «Выбаў мяне, Уладарка, ад такога сумнага стану і накіруй мяне на лепшы шлях, што вядзе да збаўленьня».<br>
<br>
<font color="#d00505"><em>Крыжабагародзічны.</em></font> Калі Ўсячыстая, што нарадзіла Цябе, Ягнё і Пастыра, убачыла Цябе на Крыжовым дрэве, яна па-матчынаму заплакала і ўсклікнула: «Сыне мой любы, як гэта Ты, Доўгацярплівы, быў павешаны на дрэве; як беззаконныя людзі прыбілі цьвікамі Твае, Слова, рукі і ногі; і як гэта Ты, Улада́ру, кроў сваю праліў?».<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">З актоіха.</font></em><br>
<br>
<br>
<strong><font color="#d00505">Адпушчальны трапар</font></strong> <em><font color="#d00505">(тон 2).</font></em> Прарока Твайго, Госпадзе, Абакума памяць спраўляючы, праз яго молім Цябе: «Збаў душы нашыя».