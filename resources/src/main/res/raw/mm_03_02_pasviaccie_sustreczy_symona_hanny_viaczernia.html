<!DOCTYPE HTML><strong><font color="#d00505">3 лютага – Пасьвяцьце Сустрэчы Госпада, Сымона Богапрыемцы і Ганны прарочыцы<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 1)</font></em> Дзева Маці прыносіць у сьвятыню Творцу ўсяго і Збавіцеля нашага. Прыняўшы Яго, стары Сымон радасна ўсклікнуў: «Цяпер адпускаеш слугу Твайго, добры Ўладару, у супакоі, як Ты сам захацеў».<br>
<br>
Сымон узяў ад Дзевы на рукі Таго, хто нарадзіўся спрадвеку, і ўсклікнуў: «Я бачыў, Збавіцелю, зьзяньне славы Твае па ўсёй зямлі. Цяпер, добры Ўладару, адпусьці слугу Твайго ў супакоі, бо сёньня я ўбачыў Цябе».<br>
<br>
Сымон прыняў на рукі Збаўцу, што ў апошні час нарадзіўся дзеля збаўленьня людзей, і радасна ўсклікнуў: «Я бачыў Сьвятло народаў і славу Ізраіля. Цяпер загадай вызваліць мяне ад усяго зямнога згодна з абяцаньнем Тваім».<br>
<br>
<font color="#d00505"><em>(Тон 4)</em></font> Праведны і дасканалы ва ўсім, ты, боганатхнёны, узяў на рукі свае адзінага дасканалага Бога, што прыйшоў у целе збавіць сьвет і, папрасіўшы вызваленьня ад цела, усклікнуў: «Цяпер адпусьці слугу Твайго ў супакоі, Чалавекалюбча, бо я сёньня ўбачыў Цябе».<br>
<br>
Стары целам, але малады духам, ты, Сымоне, атрымаў абяцаньне не зазнаць сьмерці, пакуль ня ўбачыш на свае вочы Немаўлятка – спрадвечнага Творцу і Бога ўсяго, які зьбяднеў, прыняўшы цела. Убачыўшы Яго, ты ўсьцешыўся і, папрасіўшы быць разлучаным з целам, перайшоў да нябеснай сялібы, радуючыся.<br>
<br>
Боганатхнёная Ганна і блаславёны Сымон, што праславіліся прароцтвамі, праведныя паводле закону, убачылі Заканадаўца, што зьявіўся дзеля нас у выглядзе дзіцяці, і пакланіліся Яму. Дзеля гэтага сёньня радасна сьвяткуем іхнюю памяць, славячы дастойна Ісуса Чалавекалюбца.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 5)</em></font> Дасьледуйце пісаньні, як сказаў Хрыстос Бог наш у Евангельлі, бо ў іх знойдзеце напісанае аб Тым, хто нарадзіўся, быў пакладзены ў ясьлях і малаком кормлены. Ён і абрэзаньне прыняў, а Сымон насіў Яго на руках сваіх ня ўяўна, і не як прывід, але як сапраўды Таго, хто зьявіўся сьвету. Дык усклікнем Яму: «Спрадвечны Божа, слава Табе!»<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 1)</em></font> Сьвяткуем сёньня збавенную ласку невыказнага Богазьяўленьня, бо вось Хрыстос Бог, які, застаўшыся нязьменным, нарадзіўся ад Дзевы, прыносіцца Маці Сваёю сёньня ў сьвятыню Богу і Айцу; і Сымон, прыняўшы, рукамі абняў Яго.<br>
<br>
<em><font color="#d00505">Верш.</font></em> Цяпер адпускаеш, Уладару, слугу Твайго ў супакоі, паводле слова Твайго.<br>
<br>
У прароках раней Ты бачны быў, Ісусе, наколькі гэта магчымым было; сёньня ж, Хрысьце-Слова Божае, Ты зьявіўся ў целе ад Дзевы Марыі і даў збаўленьне Тваё ўсім нашчадкам Адама ў чалавекалюбстве Тваім.<br>
<br>
<em><font color="#d00505">Верш.</font></em> Сьвятло для прасьвятленьня народаў і славу Ізраіля, люду Твайго.<br>
<br>
Ты, Хрысьце, які некалі на Сынайскай гары закон устанавіў, сёньня ў горадзе Сыёне выканаў законныя пастановы: Багародзіца з цэлапальнымі ахвярамі, і Сымон на руках сваіх уносяць Цябе як дзіцятка ў сьвятыню, згодна з Тваім жаданьнем.<br>
<br>
<strong>Слава... цяпер...</strong><br>
<br>
<em><font color="#d00505">(Тон 1)</font></em> Сёньня Той, хто некалі на Сынаі даў Майсею Закон, Сам падпарадкоўваецца загадам закону: Чысты Бог у міласэрнасьці Сваёй дзеля нас стаецца адным з нас, як дзіцятка, з улоньня дзявочага прыходзіць і, як Бог, Сабе самому ў ахвяру прыносіцца, вызваляючы нас ад законнага праклёну і прасьвятляючы душы нашыя.<br>
<br>
<br>
<font color="#d00505"><strong>Адпушчальныя трапары<br>
<br>
Трапар сьвятога</strong> <em>(тон 4).</em></font> Стары Сымон сёньня радуецца, прыняўшы на рукі свае Дзіцятка – Спрадвечнага Бога, і просіць вызваленьня ад цялесных путаў, «бо – кажа, – вочы мае бачылі Збаўленьне сьвету».<br>
<br>
<font color="#d00505"><strong>Трапар сьвята</strong> <em>(тон 1).</em></font> Радуйся, поўная ласкі Багародзіца Дзева, бо з Цябе зазьзяла Сонца праведнасьці, Хрыстос Бог наш, які прасьвятляе тых, што ў цемры. Весяліся і ты, праведны стары, успрыняўшы на рукі свае Вызваліцеля душаў нашых, які дае нам уваскрасеньне.