<!DOCTYPE HTML><strong><font color="#d00505">4 студзеня – Перадсьвяцьце Богазьяўленьня. Сабор 70-ці апосталаў, пачэснага Тэактыста<br>
<br>
ВЯЧЭРНЯ</font></strong><br>
<br>
<font color="#d00505"><em>На <strong>«Госпадзе, Цябе клічу...»:</strong><br>
<br>
Апосталаў (тон 4).</em></font> Кляопу, Андроніка, Сілуана і Агава, Ананію і Піліпа, Прохара, Ніканора, Руфа і Састэна, Ліна і Стахія, Сьцяпана, Цімона, Ерма, Флягонта, Марка, Луку, Сасіпатра, Ясона і Гая, Ціхіка і Філімона сьвятымі песьнямі сёньня, верныя, уславім.<br>
<br>
Нарцыс і Трахім, Кесар, Зін і Арыстарх, Марк, Сіла і Гай, Ярмей і Асінкрыт, Апалон і Кіфа, Клім і Юст, Кварт, Эраст, Лука, Нічыпар, Карп і Явод, Масей і Якуб, Урбан і Арыстабул, Ціхік і Арыстарх, хай будуць належна ўслаўленыя.<br>
<br>
Пуда, Ірадыёна і Арцёма, Філалога, Алімпа і Радзівона, Апеля і Амплія, Патрова і Марка, Тэрцыя і Тадэя, Эпэнэта добрага, Ахаіка, Акілу, Луцыя, Варнаву і Фартуната, Апола слаўнага і Крыска, пачэсных прапаведнікаў Божых ушануем.<br>
<br>
<em><font color="#d00505">Сьвятога Тэактыста (тон 2).</font></em> Калі ты, блаславёны, параніў душу тваю жаданьнем Бога, ты з радасьцю ўзяў твой крыж і пайшоў усьлед за Хрыстом; умярцьвіўшы жаданьні цела ўстрыманасьцю, ты атрымаў дар духоўны цяплом Богу прыемных малітваў разганяць зіму недамаганьняў. Дзеля гэтага славім цябе.<br>
<br>
Стараннымі малітвамі і строгім пастом ты, ойча, ачысьціў жаданьні душы і стаўся сьвятыняй трохсонечнага Боства. Атрымаўшы ласку сьвятарства, ты ўвайшоў у сьвятое сьвятых, прыносячы ў ахвяры Таго, хто стаўся ахвярай за нас у Сваёй вялікай міласэрнасьці.<br>
<br>
Нораў твой, ойча Тэактысьце, быў лагодны і ціхі, і таму атрымаў ты ў спадчыну зямлю ціхіх і, цераз удзел у Боскім жыцьці, удастоіўся сапраўднай радасьці. Дык не забывай ніколі пра тых, якія шануюць цябе і спраўляюць памяць твайго ўсьпеньня.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 3)</em></font> Сьветлае мінулае сьвята, больш слаўнае аднак тое, што мае быць. Тады мудрацы пакланіліся Збавіцелю, цяпер верны слуга хрысьціць Уладара. Тады пастухі, што гралі на жалейках, былі сьведкамі цуду; цяпер голас Айца абвяшчае Адзінароднага Сына.<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 8)</font></em> «Ты нясьцерпны агонь, я ж, Хрысьце Божа, гліна і сена; як гэта Ты схіліў Тваю сьвятую галаву, перад якой дрыжаць мноствы анёлаў? – Ян кажа Творцу, калі той прыйшоў хрысьціцца. – Вялікая Твая, Добрасардэчны, спагадлівасьць!»<br>
<br>
<font color="#d00505"><em>Верш.</em></font> Дзеля гэтага згадваю Цябе ў краіне Ярданскай і Гэрмонскай.<br>
<br>
Вось наша Прасьвятленьне, Адкупленьне і Збаўленьне ідзе дабравольна да Ярдану, каб упакорыцца перад усімі бачна і пакрыцца вадою, быццам вопраткаю; Ён пакрывае аголенасьць тых, якія сталіся голымі за намоваю злога зьмея.<br>
<br>
<font color="#d00505"><em>Верш.</em></font> Воды ўбачылі Цябе, Божа, воды ўбачылі Цябе і спалохаліся.<br>
<br>
Нясьцерпны агонь з уласнай волі прыходзіць да Ярдану, каб ачысьціць мяне, апаганенага страшнаю правінаю; у дабрыні і міласэрнасьці Сваёй Ён прымае, стоячы ў вадзе, нябесны дождж, каб абмыць ім агіду мноства грахоў маіх.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Хрыстос-Праўда ідзе да Ярдану, каб ахрысьціцца ад Яна, а той кажа Яму: «Мне трэба хрысьціцца ў Цябе, як жа Ты прыходзіш да мяне? Я – сена, і ня сьмею дакрануцца да агню. Ты, Уладару, асьвяці мяне Тваім Боскім зьяўленьнем».<br>
<br>
<br>
<font color="#d00505"><strong>Адпушчальныя трапары<br>
<br>
Трапар апосталаў</strong></font> <em><font color="#d00505">(тон 3).</font></em> Апосталы сьвятыя, маліце міласэрнага Бога, каб Ён дараваў душам нашым адпушчэньне грахоў.<br>
<br>
<strong>Слава...</strong><br>
<br>
<font color="#d00505"><strong>Сьвятога Тэактыста</strong></font> <em><font color="#d00505">(тон 8).</font></em> У табе, ойча, верна захаваўся вобраз Божы: узяўшы крыж, ты пайшоў усьлед за Хрыстом і на справе навучаў не клапаціцца аб целе, бо яно прамінае, але дбаць пра душу, рэч несьмяротную. Дзеля гэтага разам з анёламі радуецца, сьвяты Тэактысьце, дух твой.<br>
<br>
<strong>Цяпер...</strong><br>
<br>
<font color="#d00505"><strong>Трапар перадсьвяцьця</strong></font> <em><font color="#d00505">(тон 4).</font></em> Рыхтуйся, Забулён; красуйся Нэфталім; рака Ярдан, затрымайся і прымі з радасьцю Ўладара, які ідзе хрысьціцца ў табе. Весяліцеся, Адам з прамаці Эваю, не хавайцеся, як некалі ў раі: убачыўшы вас голымі, Ён прыйшоў, каб апрануць вас у першую вопратку. Хрыстос зьявіўся, каб усё стварэньне абнавіць.