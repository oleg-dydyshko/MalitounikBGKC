<!DOCTYPE HTML><strong><font color="#d00505">4 сьнежня – сьв. мучаніцы Барбары і пачэснага айца нашага Яна Дамаскіна<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em><br>
<br>
<font color="#d00505">Сьвятой Барбары</font></strong> <em><font color="#d00505">(тон 2).</font></em> Калі на няправедным судзе пачэсная Юліяна ўбачыла слаўную мучаніцу Барбару, цяжка параненую, з целам паломаным рознымі катаваньнямі, яна залілася гарачымі сьлязьмі і ўсклікнула: «Слова Божае, зрабі мяне, Чалавекалюбча, годнай быць удзельніцай ейных цярпеньняў».<br>
<br>
Аднолькавыя пачуцьці былі ў сьвятых Барбары і Юліяны, калі яны супрацівіліся ворагу і перамаглі яго, удастоіўшыся славы ў Хрыста Бога. Зьнішчыўшы згубныя і шкодныя страсьці, яны даюць верным ацаленьні.<br>
<br>
Калі цябе, усепачэсная мучаніца Барбара, асудзілі на сьмерць, ты з радасьцю пасьпяшыла закончыць твой жыцьцёвы шлях. Забітая рукамі бязбожнага бацькі, ты прынесла сябе ў ахвяру Богу. Дзеля гэтага цяпер цешышся з мудрымі дзевамі і аглядаеш зьзяньне Хрыста, жаніха твайго.<br>
<br>
<strong><font color="#d00505">Сьвятога Яна Дамаскіна</font></strong><font color="#d00505"> (тон 8).</font> Як назавем цябе, сьвяты? Янам багасловам ці Давідам салодкапеўцам? Гусьлямі духоўнымі ці пастырскай жалейкай? Ты даеш асалоду слыху і розуму, прыносіш радасьць супольнасьці царкоўнай, і словамі, што плывуць, быццам мёд, прасьвятляеш усе канцы зямлі. Маліся за збаўленьне душаў нашых.<br>
<br>
Як назавем цябе, чалавеку божы, Яне салодкаслоўны? Зоркай яснай, розумам, прасьветленым зьзяньнем Тройцы? Ты ўглыбіўся ў цемры Духа і, быццам Майсей, быў уведзены ў пазнаньне невыказнай Боскай існасьці, пра што распавёў усім суладнай узвышанай моваю. Маліся за збаўленьне душаў нашых.<br>
<br>
Як назавем цябе, слаўны? Ясным сьветачам, выдатным правадніком, слугою і сузіральнікам Боскіх тайніцаў? Зоркаю, што прасьвятляе ўсе цэрквы? Сьвятлом для тых, што ў цемры? Або суладным арганам і звонкаю трубою? Маліся за збаўленьне душаў нашых.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Пакінуўшы бацькаўшчыну, сям'ю і багацьці, і выракшыся нязбожнага айца, ты, Барбара, палюбіла Бога і сталася Ягонай нявестай, шчасьлівай, што знайшла бясцэнны скарб. Малі Яго за збаўленьне душаў нашых.<br>
<br>
<strong>Цяпер...</strong><br>
<br>
Узношу вочы сэрца майго да Цябе, Уладарка: не пагардзі малітвамі маімі, але ў гадзіну, калі Сын Твой будзе судзіць сьвет, будзь мне Памочніцай і Заступніцай.<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 8)</font></em> Ойча мудры Яне, ты ўпрыгожыў песьнямі Царкву Хрыстовую; сьпяваючы натхнёна пад узьдзеяньнем Духа, як некалі цудоўны Давід на псалтыры, ты Боскімі сьпевамі сваімі ўсіх захапіў.<br>
<br>
<font color="#d00505"><em>Верш.</em></font> Шчасьлівы муж, які баіцца Госпада і суцяшэньне знаходзіць у запаветах Яго.<br>
<br>
Слаўны Ойча Яне! Пакінуўшы марнасьці гэтага сьвету, ты, пачэсны, прыйшоў да Хрыстовага супакою; праз Боскае сузіраньне і дзеяньне ты, блаславёны, узбагаціўся духоўным сьвятлом і навучаў верных, зьзяючы пабожным жыцьцём.<br>
<br>
<font color="#d00505"><em>Верш.</em></font> Дарагая ў вачох Госпада сьмерць сьвятых Яго.<br>
<br>
Прыйдзеце, усе народжаныя на зямлі, усхвалім пабожна ў песьнях сьвятую і пачэсную памяць Яна, які на справе явіўся годным прыняць сьвятло Боскага зьзяньня. Ён навучыў нас славіць Тваю, Госпадзе, невыка́зную добрасардэчнасьць.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Пачэсны ойча, па ўсёй зямлі разышоўся голас твайго навучаньня; таму ў небе ты здабыў узнагароду за твае высілкі; ты зьнішчыў дэманскія сілы і дасягнуў анёльскіх хораў, беззаганнага жыцьця якіх ты быў пераймальнікам. Маючы сьмеласьць у Хрыста Бога, прасі Яго даць супакой для душаў нашых.<br>
<br>
<strong>Цяпер...</strong><br>
<br>
Багародзіца, Ты – існая вінаградная лаза, што ўзрасьціла нам плод жыцьця. Просім Цябе, Уладарка: разам з сьвятымі апосталамі маліся за збаўленьне душаў нашых.<br>
<br>
<br>
<font color="#d00505"><strong>Адпушчальныя трапары<br>
<br>
Сьвятой Барбары</strong> <em>(тон 8).</em></font> Усхвалім сьвятую і пачэсную Барбару, якая парва́ла варожыя сеці і, быццам птушка, вызвалілася ад іх з дапамогаю зброі Крыжовай.<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> Правай веры настаўнік, набожнасьці прыклад і чысьціні, сьветач сусьветны, Богам натхнёная сьвятароў аздоба, Яне мудры, навукаю тваёю ты ўсіх прасьвятліў, жалейка духоўная. Малі Хрыста Бога за збаўленьне душ нашых.<br>
<br>
<strong>Цяпер...</strong><br>
<br>
<font color="#d00505"><em>Багародзічны. (тон 8).</em></font> Ты, што дзеля нас нарадзіўся ад Дзевы і на крыжы пацярпеў, сьмерцю зьнішчыўшы сьмерць і паказаўшыся Богам ва ўваскрасеньні, не пага́рдзі творамі рук Тваіх, пакажы чалавекалюбства Тваё, Міласэрны, прымі малітвы за нас Багародзіцы, якая нарадзіла Цябе, і збаў, Збавіцелю добры наш, людзей бездапаможных.