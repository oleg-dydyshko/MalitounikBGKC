<!DOCTYPE HTML><font color="#d00505"><strong>5 студзеня – Чаканьне Богазьяўленьня<br>
(Сьвяты вечар перад Богазьяўленьнем)<br>
<br>
АБЕДНІЦА</strong></font><br>
<br>
<strong>Псалом 102</strong><br>
<br>
Блаславі, душа мая, Госпада, і ўсё нутро маё хай славіць імя сьвятое Яго.<br>
<br>
Блаславі, душа мая, Госпада, і не забывай усіх дабрадзействаў Яго.<br>
<br>
Ён ачышчае ўсе бясчынствы твае, і аздараўляе ўсе немачы твае.<br>
<br>
Ён вызваляе жыцьцё тваё ад згубы; вянчае цябе ласкаю і міласэрнасьцю.<br>
<br>
Ён напаўняе тваё жыцьцё дабром: абнаўляецца, як арол, маладосьць твая.<br>
<br>
Госпад чыніць справядлівасьць, і суд усім пакрыўджаным.<br>
<br>
Ён паказаў Майсею шляхі свае, сыном Ізраіля ўчынкі свае.<br>
<br>
Шчодры Госпад і міласэрны, доўгацярплівы і багаты на ласку.<br>
<br>
Ня будзе вечна сварыцца Ён, і ня будзе гневацца давеку.<br>
<br>
Не паводле грахоў нашых паступіў Ён з намі, і не паводле правінаў нашых заплаціў Ён нам.<br>
<br>
Бо як высока неба ад зямлі, так вялікая міласэрнасьць Яго для тых, што баяцца Яго.<br>
<br>
Як далёка ўсход ад захаду, так аддаліў Ён ад нас нашыя злачынствы.<br>
<br>
Як бацька літуецца над сынамі, так літуецца Госпад над набожнымі.<br>
<br>
Ён ведае, з чаго мы створаныя, Ён знае, што мы – пыл.<br>
<br>
Дні чалавека падобныя да травы: цьвіце ён, быццам кветка ў полі.<br>
<br>
Але вось павее вецер – і няма больш яго, і месца, дзе ён быў, яго не пазнае.<br>
<br>
А міласэрнасьць Гасподняя вечная і на век вякоў для тых, хто баіцца Яго; і справядлівасьць яго над сынамі сыноў тых, што захоўваюць саюз з Ім, памятаюць запаветы Яго, і выконваюць іх.<br>
<br>
Госпад на небе ўстанавіў пасад свой, і валадарства Яго над усім сусьветам.<br>
<br>
Блаславіце Госпада, усе анёлы Яго, слугі Яго, што выконваеце загады Яго.<br>
<br>
Блаславіце Госпада, усе творы Яго, на кожным месцы Ягонага панаваньня.<br>
<br>
Блаславі, душа мая, Госпада!<br>
<br>
<br>
<strong>Слава Айцу, і Сыну, і Сьвятому Духу.<br>
<br>
<br>
Псалом 145</strong><br>
<br>
Хвалі, душа мая, Госпада.<br>
<br>
Праз усё жыцьцё маё буду хваліць Госпада, буду ў песьнях славіць Бога майго, пакуль буду жыць.<br>
<br>
Не спадзявайцеся на князёў, ані на чалавека, у якога няма збаўленьня: дух пакідае яго, і ён вяртаецца ў зямлю; і ў той час гінуць усе намеры яго.<br>
<br>
Шчасьлівы той, у каго Бог Якуба памочнікам, хто ўскладае надзею на Госпада Бога свайго,<br>
<br>
Які стварыў неба і зямлю, мора і ўсё, што ў іх: Ён захоўвае вернасьць давеку;<br>
<br>
Ён чыніць суд пакрыўджаным, дае хлеб галодным. Госпад вызваляе палонных.<br>
<br>
Госпад раскрывае вочы сьляпым, Госпад падымае пахілых; Госпад любіць праведнікаў.<br>
<br>
Госпад ахоўвае прыхадняў, памагае сіраце і ўдаве, а шлях бязбожных разбурае.<br>
<br>
Госпад будзе панаваць давеку, Бог твой, Сыёне, з пакаленьня ў пакаленьне.<br>
<br>
<br>
<strong>Цяпер і заўсёды, і на вякі вякоў. Амін.</strong><br>
<br>
Адзінародны Сыне і Слова Бога, Ты, Несьмяротны, дзеля нашага збаўленьня захацеў прыняць цела ад сьвятое Багародзіцы і заўсёды Дзевы Марыі і, не зазнаўшы зьмены, стаўся чалавекам; Ты быў укрыжаваны, Хрысьце Божа, сьмерцю зьнішчыўшы сьмерць. Будучы адным з Сьвятой Тройцы, роўным славаю Айцу і Сьвятому Духу, збаў нас.<br>
<br>
<br>
У валадарстве Тваім успомні нас, Госпадзе.<br>
<br>
Шчасьлівыя ўбогія духам, бо іх ёсьць валадарства нябеснае.<br>
<br>
Шчасьлівыя тыя, што тужаць, бо яны суцешацца.<br>
<br>
Шчасьлівыя ціхія, бо яны атрымаюць у спадчыну зямлю.<br>
<br>
Шчасьлівыя тыя, што маюць голад і смагу справядлівасьці, бо яны насыцяцца.<br>
<br>
Шчасьлівыя міласэрныя, бо яны зьведаюць міласьць.<br>
<br>
Шчасьлівыя чыстыя сэрцам, бо яны ўбачаць Бога.<br>
<br>
Шчасьлівыя міратворцы, бо яны будуць звацца сынамі Божымі.<br>
<br>
Шчасьлівыя тыя, каго прасьледуюць за праўду, бо іх ёсьць валадарства нябеснае.<br>
<br>
Шчасьлівыя вы, калі вас крыўдзяць і прасьледуюць, і кажуць усякую няпраўду на вас дзеля мяне: радуйцеся і цешцеся, бо ўзнагарода ваша ў небе вялікая.<br>
<br>
<br>
<strong>Слава... цяпер...:</strong><br>
<br>
Успомні мяне, Госпадзе, калі прыйдзеш у валадарства Тваё.<br>
<br>
Успомні мяне, Уладару, калі прыйдзеш у валадарства Тваё.<br>
<br>
Успомні мяне, Сьвяты, калі прыйдзеш у валадарства Тваё.<br>
<br>
Хор нябесны пяе Табе і кажа: Сьвяты, сьвяты, сьвяты Госпад сіл, неба і зямля поўныя хвалы Тваёй.<br>
<br>
<em><font color="#d00505">Верш.</font></em> Прыступіцеся да Яго і прасьвятліцеся, і твар ваш ня будзе пасаромлены.<br>
<br>
Хор нябесны пяе Табе і кажа: Сьвяты, сьвяты, сьвяты Госпад сіл, неба і зямля поўныя хвалы Тваёй.<br>
<br>
<strong>Слава...:</strong><br>
<br>
Хор сьвятых анёлаў і арханёлаў, з усімі нябеснымі сіламі пяе Табе і кажа: Сьвяты, сьвяты, сьвяты Госпад сіл, неба і зямля поўныя хвалы Тваёй.<br>
<br>
<strong>Цяпер...:</strong><br>
<br>
Веру ў адзінага Бога Айца, усемагутнага, Тварца неба і зямлі, бачнага ўсяго і нябачнага. І ў адзінага Госпада Ісуса Хрыста, Сына Божага, адзінароднага, ад Айца народжанага перад усімі вякамі; Сьвятло ад Сьвятла, праўдзівага Бога ад праўдзівага Бога, народжанага, нястворанага, адзінасутнага з Айцом, праз якога ўсё стала быць. Ён дзеля нас людзей і дзеля нашага збаўленьня зышоў з неба, прыняў цела ад Духа Сьвятога і Марыі Дзевы і стаўся чалавекам. Быў укрыжаваны за нас пры Понцкім Пілаце, цярпеў і быў пахаваны. І на трэці дзень уваскрос згодна з Пісаньнямі; і ўзышоў на неба, і сядзіць па правай руцэ Айца; і зноў прыйдзе ў славе судзіць жывых і мёртвых, і Яго валадарству ня будзе канца. Веру ў Духа Сьвятога, Госпада, жыватворчага, які ад Айца паходзіць; якому належыцца пакланеньне і слава разам з Айцом і Сынам; які гаварыў праз прарокаў. У адзіную, сьвятую, паўсюдную і апостальскую Царкву. Вызнаю адзіны хрост для адпушчэньня грахоў. Чакаю ўваскрасеньня мёртвых і жыцьця будучага веку. Амін.<br>
<br>
Прабач, адпусьці і даруй, Божа, усе мае правіны, вольныя і міжвольныя, якія я ўчыніў словам і ўчынкам, у думках і намерах, удзень і ўночы, сьведама і нясьведама: усё мне прабач, бо Ты добры і Чалавекалюбец.<br>
<br>
Ойча наш, каторы ёсьць у небе, сьвяціся імя Тваё, прыйдзі валадарства Тваё, будзь воля Твая, як у небе так і на зямлі. Хлеба нашага штодзённага дай нам сёньня. І адпусьці нам грахі нашы, як і мы адпускаем вінаватым нашым. І ня ўводзь нас у спакусу, але збаў нас ад злога.<br>
<br>
Бо Тваё валадарства, і сіла, і слава, Айца, і Сына, і Сьвятога Духа, цяпер і заўсёды, і на вякі вякоў.<br>
<br>
<strong><font color="#d00505">Кандак</font></strong> <em><font color="#d00505">(тон 4).</font></em> Сёньня Хрыстос, стаўшы ў Ярдане, кажа Яну: «Ня бойся хрысьціць Мяне, бо Я прыйшоў збавіць Адама першастворанага».<br>
<br>
Госпадзе, зьмілуйся. <font color="#d00505"><em>(40 разоў)</em></font><br>
<br>
Усесьвятая Тройца, адзінасутная дзяржава, неразьдзельнае валадарства, крыніца ўсяго добрага, спагадай і мне, грэшнаму, умацуй і настаў на розум сэрца маё, і адымі ад мяне ўсё маё благоцьце, прасьвятлі мае думкі, каб мне заўжды славіць і хваліць у песьнях Цябе, і пакланяцца Табе, кажучы: Адзін сьвяты, адзін Госпад, Ісус Хрыстос, на славу Бога Айца. Амін.<br>
<br>
Хай будзе імя Гасподняе блаславёнае цяпер і давеку. <font color="#d00505"><em>(Тройчы)</em></font><br>
<br>
<strong>Слава... цяпер...:<br>
<br>
Псалом 33</strong><br>
<br>
Увесь час бласлаўляць буду Госпада: хвала Ягоная заўжды на вуснах маіх.<br>
<br>
Госпадам будзе хваліцца душа мая: хай пачуюць пакорныя і ўзрадуюцца.<br>
<br>
Слаўце Госпада са мною: будзем разам узьвялічваць Яго.<br>
<br>
Я шукаў Госпада, і Ён пачуў мяне і адняў ад мяне ўсю тугу маю.<br>
<br>
Гляньце на Яго і ўзрадуйцеся: хай абліччы вашы ня будуць пасаромленыя.<br>
<br>
Вось убогі ўсклікнуў, і Госпад пачуў яго і ад усіх напасьцяў выбавіў яго.<br>
<br>
Анёл Гасподні стаіць, быццам мур абаронны, вакол тых, што баяцца Яго, і выбаўляе іх.<br>
<br>
Пакаштуйце і ўбачыце, як добры Госпад: шчасьлівы той, хто да Яго прыбягае.<br>
<br>
Бойцеся Бога, усе сьвятыя Яго, бо тыя, што Яго баяцца, не зазнаюць бяды.<br>
<br>
Багатыя зьбяднелі і церпяць голад; тыя, што шукаюць Госпада, ня будуць мець ні ў чым нястачы.<br>
<br>
Хадзеце, дзеці, паслухайце мяне: страху Гасподняму навучу вас.<br>
<br>
Хто той чалавек, што любіць жыцьцё і што рады бачыць шчасьлівыя дні?<br>
<br>
Устрымай язык твой ад злога і вусны твае ад словаў крывадушных.<br>
<br>
Ухіліся ад злога і чыні дабро: шукай супакою і захоўвай яго.<br>
<br>
Вочы Госпада зьвернутыя да праведных, вушы Яго чуюць кліч іх.<br>
<br>
Твар Госпада супраць тых, што чыняць зло, каб вынішчыць іх памяць на зямлі.<br>
<br>
Усклікнулі праведнікі, і Госпад пачуў іх і ад усіх бедаў выбавіў іх.<br>
<br>
Блізкі Госпад да скрушлівых сэрцам, прыгнечаных духам Ён выбаўляе.<br>
<br>
Шмат бедаў у праведніка, і ад усіх іх ратуе яго Госпад.<br>
<br>
Ён сьцеражэ ўсе ягоныя косьці: ніводная з іх ня скрышыцца.<br>
<br>
Сьмерць грэшнікаў лютая; грашаць тыя, што ненавідзяць праведніка.<br>
<br>
Госпад вызваляе душы слуг сваіх: не зазнае кары той, хто на Яго спадзяецца.<br>
<br>
Слава Табе, Хрысьце Божа, надзея наша, слава Табе.<br>
<br>
<font color="#d00505"><strong>Чытальнік:</strong></font> Слава Айцу, і Сыну, і Сьвятому Духу, цяпер і заўсёды, і на вякі вякоў. Амін. Госпадзе, зьмілуйся; Госпадзе, зьмілуйся; Госпадзе, зьмілуйся. Ойча, блаславі.<br>
<br>
<font color="#d00505"><strong>Сьвятар:</strong></font> Хрыстос, праўдзівы Бог наш, малітвамі найчыстае свае Маці, сьвятых і баганосных айцоў нашых, і ўсіх сьвятых, хай зьмілуецца над намі і збавіць нас, бо Ён добры і Чалавекалюбец.<br>
<br>
<font color="#d00505"><strong>Чытальнік:</strong></font> Амін. 