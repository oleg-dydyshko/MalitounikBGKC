<!DOCTYPE HTML><strong><font color="#d00505">5 лютага – Пасьвяцьце Сустрэчы Госпада. Сьвятой мучаніцы Агаты<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">Першыя 3 вершапесьні з 3 лютага:<br>
<br>
(Тон 1)</font></em> Сьвяткуем сёньня збавенную ласку невыказнага Богазьяўленьня, бо вось Хрыстос Бог, які, застаўшыся нязьменным, нарадзіўся ад Дзевы, прыносіцца Маці Сваёю сёньня ў сьвятыню Богу і Айцу; і Сымон, прыняўшы, рукамі абняў Яго.<br>
<br>
У прароках раней Ты бачны быў, Ісусе, наколькі гэта магчымым было; сёньня ж, Хрысьце-Слова Божае, Ты зьявіўся ў целе ад Дзевы Марыі і даў збаўленьне Тваё ўсім нашчадкам Адама ў чалавекалюбстве Тваім.<br>
<br>
Ты, Хрысьце, які некалі на Сынайскай гары закон устанавіў, сёньня ў горадзе Сыёне выканаў законныя пастановы: Багародзіца з цэлапальнымі ахвярамі, і Сымон на руках сваіх уносяць Цябе як дзіцятка ў сьвятыню, згодна з Тваім жаданьнем.<br>
<br>
<em><font color="#d00505">Далей наступныя:<br>
<br>
(Тон 4)</font></em> Ты, Агата, нявеста Божая, захавала цела нятленным для Хрыста, жаніха твайго; упрыгожаная дабрадзейнасьцю дзявоцтва і прасьветленая зьзяньнем мучаніцтва, ты ўвайшла ў хорам Божы. Дзеля гэтага мы ўсе сьвяткуем тваю ўрачыстасьць і славім Збавіцеля, які ўславіў цябе.<br>
<br>
Ты пацярпела адцінаньне грудзей, нясьцерпны жар агню і разьдзіраньне цела; вачыма сэрца ты бачыла вечную блаславёную ўзнагароду і вянец незьвядальны, што дараваў табе Хрыстос, за якога пацярпела ты, слаўная шматпакутная мучаніца.<br>
<br>
Ты стрымала нясьцерпнае бушаваньне агню малітвамі сваімі, добраіменная мучаніца, і збавіла горад, у якім аддаецца пашана пачэсным мошчам тваім, з якіх цякуць рэкі ацаленьняў праз Сьвятога Духа; бо тваімі цярпеньнямі ты, усяхвальная, упакорыла ворага і атрымала пераможны вянец.<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> У цярпеньнях сваіх ты, слаўная Агата і мучаніца Хрыста Бога, упадобнілася Майсею. Той некалі людзям даў напісаны Богам на каменных табліцах закон, які ён атрымаў на гары. Цяпер анёл з неба прынёс на магілу тваю табліцу, на якой напісана было пра розум твой моцны і намер непахісны, гонар ад Бога і збаўленьне бацькаўшчыны.<br>
<br>
<strong>Цяпер...</strong><br>
<br>
<em><font color="#d00505">(Тон 8)</font></em> Той, каго носяць хэрувімы і славяць сэрафімы, сёньня прыносіцца згодна з законам у Божую сьвятыню і сядае на старэчых руках, быццам на пасадзе; ад Язэпа Ён прымае ў дары пару туркавак, – вобраз беззаганае Царквы і новаабранага народу спасярод паганаў, – і два голубы маладыя, як начальнік Старога і Новага запаветаў. Сымон, бачыўшы спаўненьне абяцаньня, дадзенага яму, бласлаўляе Дзеву Марыю Багародзіцу і прадказвае Ёй цярпеньні, што чакаюць Яе. Ён просіць у Госпада адпушчэньня, кажучы: «Цяпер адпусьці мяне, Улада́ру, згодна з дадзеным мне раней абяцаньнем, бо я ўбачыў Цябе, спрадвечнае Сьвятло, Збавіцеля і Госпада людзей, што носяць імя Хрыста».<br>
<br>
<br>
<font color="#d00505"><em>У Вялікі пост:</em></font><br>
<br>
<strong>Слава... цяпер...</strong><br>
<br>
<em><font color="#d00505">Багародзічны (тон 4).</font></em> Пакажы мне, Уладарка, ласку Тваю, бо гіну, адхілі напады ворагаў і ўмацуй мяне на камені дабрадзейнасьцяў, каб мне рабіць запаветы Сына Твайго і Бога нашага і атрымаць адпушчэньне ў судны дзень.<br>
<br>
<font color="#d00505"><em>або:<br>
<br>
Крыжабагародзічны.</em></font> Убачыўшы, як Цябе, Чалавекалюбны Хрысьце, расьпялі і кап’ём прабілі бок Твой, Усячыстая з плачам усклікнула: «Што гэта, Сыне мой? Як гэта няўдзячныя людзі заплацілі Табе за дабро, якое Ты ім зрабіў? Не пакінь мяне бязьдзетнаю, любы мой. Дзіўлюся, Добрасардэчны, Твайму дабравольнаму ўкрыжаваньню».<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 6)</font></em> Прымі на рукі твае, Сымоне, Творцу ўсяго, падымі, стары, Хрыста, якога Дзева-Нявеста нарадзіла бяз семя на радасьць роду нашаму.<br>
<br>
<font color="#d00505"><em>Верш.</em></font> Цяпер адпускаеш, Улада́ру, слугу Твайго ў супакоі, паводле слова Твайго.<br>
<br>
Творцу Закону і Бога, перад кім дрыжаць мноствы анёлаў, прыйдзіце, усхвалім, людзі, як адзінага Дабрачынца і Заканадаўца, і Збаўцу душаў нашых.<br>
<br>
<font color="#d00505"><em>Верш.</em></font> Сьвятло для прасьвятленьня народаў і славу Ізраіля, люду Твайго.<br>
<br>
Сёньня, Улада́ру, вызваляеш ад цялесных путаў слугу Твайго, як абяцаў, бо я бачыў Цябе, Хрысьце, Сьвятло спрадвечнае, што зазьзяла для прасьвятленьня народаў і Ізраіля.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 2)</em></font> Сёньня Сымон прымае на рукі свае Госпада Славы, якога раней на Сынайскай гары бачыў у хмары Майсей, калі Той даваў яму табліцы Закону. Ён Той, які гаварыў праз прарокаў, Ён – Творца Закону. Ён Той, якога Давід прадвясьціў – страшны для ўсіх і багаты на міласэрнасьць.<br>
<br>
<br>
<strong><font color="#d00505">Адпушчальныя трапары<br>
<br>
Трапар мучаніцы Агаты</font></strong> <em><font color="#d00505">(тон 4).</font></em> Ягнё Тваё, Ісусе, Агата, кліча моцным голасам: «Цябе, Жаніх мой, люблю і, Цябе шукаючы, мукі перанашу, і расьпінаюся з Табою, і пахаваньне прымаю ў хрышчэньні Тваім, і цярплю за Цябе, каб панаваць з Табою, і паміраю за Цябе, каб з Табою жыць; Ты ж прымі мяне, як ахвяру чыстую, што з любоўю прыносіцца Табе». Малітвамі яе, Міласэрны, збаў душы нашыя.<br>
<br>
<strong><font color="#d00505">Трапар сьвята</font></strong> <em><font color="#d00505">(тон 1).</font></em> Радуйся, поўная ласкі Багародзіца Дзева, бо з Цябе зазьзяла Сонца праведнасьці, Хрыстос Бог наш, які прасьвятляе тых, што ў цемры. Весяліся і ты, праведны стары, успрыняўшы на рукі свае Вызваліцеля душаў нашых, які дае нам уваскрасеньне.