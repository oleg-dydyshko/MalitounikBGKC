<!DOCTYPE HTML><strong><font color="#d00505">5 сьнежня – сьвятога і баганоснага айца нашага Савы Асьвячанага<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 5)</font></em> Сава багамудры, анёлам роўны, сунасельнік пачэсных айцоў, суразмоўца прарокаў, спадкаемца мучанікаў і апосталаў; цяпер, калі ты жывеш у Незаходным Сьвятле, асьветлены Ягонымі Боскімі промнямі, стоячы сьмела ў Ягонай прысутнасьці, у сузіраньні Вяршыні ўсіх жаданьняў, цешачыся няспынна Ягонымі дабротамі, прасі Хрыста, малі Хрыста, пачэсны ойча, дараваць Царкве згоду і супакой, і веліч зьмілаваньня.<br>
<br>
Сава багамудры, незраўнаны прыклад устрыманасьці, ясны сьветач манахаў, што зьзяе промнямі любові, стоўб непахісны цярплівасьці, умацаваньне і сіла тых, што з любоўю шануюць цябе, скарбніца ацаленьняў, сапраўдны жыхар пустыні, якая дзякуючы табе сталася раем, дзе растуць Боскія плады. Прасі Хрыста, малі Хрыста, пачэсны ойча, дараваць Царкве згоду і супакой, і веліч зьмілаваньня.<br>
<br>
Сава багамудры, стоўб вогненны дабрадзейнасьцяў, сьветач, што на жыцьцёвым моры накірўвае людзей да ціхага Боскага прыстанішча, пераможца духоўных спакусаў, Духа Сьвятога годнае жытло, прыклад устрыманасьці, вядомая вышыня пакоры, крыніца, з якой цякуць струмені ацаленьняў, прасі Хрыста, малі Хрыста, пачэсны ойча, дараваць Царкве згоду і супакой, і веліч зьмілаваньня.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Ты захаваў у сабе непашкоджаным вобраз Божы, высілкамі сваімі ўпадобніўшыся да Яго, наколькі магчыма было, зрабіў розум свой пераможцам згубных нахілаў і, узьняўшыся на вышыню, падпарадкаваў горшае лепшаму і цела зрабіў слугою духа. Ты – вяршыня манахаў, жыхар пустыні, настаўнік тых, што імкнуцца добра прабегчы свой жыцьцёвы шлях, незраўнаны прыклад дабрадзейнасьцяў. Цяпер у небе, ты, ойча наш Сава, бачыш Сьвятую Тройцу, ужо не як у люстры, але сапраўды, і молішся за тых, што з вераю шануюць цябе.<br>
<br>
<strong>Цяпер...</strong><br>
<br>
<font color="#d00505"><em>Дагматык.</em></font> Хто Цябе не назаве шчасьліваю, Найсьвятая Дзева, хто ня будзе славіць, Чыстая, мацярынства Тваё? Адзінародны Сын, што спрадвеку зазьзяў ад Айца, ад Цябе, прыняўшы цела, у невыка́зны спосаб нарадзіўся. Праўдзівы Бог, Ён стаўся праўдзівым чалавекам дзеля нас, непадзельны на дзьве асобы, але ў дзьвюх нязьлітных прыродах пазнавальны. Малі Яго, Чыстая і Блаславёная, даць зьмілаваньне душам нашым.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 5)</em></font> Радуйся, існы посуд духоўных подзьвігаў: усклаўшы крыж на плечы, ты, блаславёны, аддаў сябе цалкам Хрысту Ўладару́, перамог цялесныя нахілы, што цягнуць уніз, і прасьвятліў душу дабрадзейнасьцямі, акрыліўшы яе Боскім жаданьнем. Дзеля гэтага мы, верныя, прыходзім да цябе, усяхвальны Сава, і просім, каб малітвамі тваімі да чалавекалюбнага Бога атрымаць веліч зьмілаваньня для сьвету ўсяго.<br>
<br>
<font color="#d00505"><em>Верш.</em></font> Дарагая ў вачох Госпада сьмерць сьвятых Яго.<br>
<br>
Ты, баганосны Сава сьвяты, явіўся сьвету быццам вугаль распалены Боскім агнём, прасьвятляючы душы тых, што з вераю прыбліжаюцца да цябе, і накіроўваючы іх да Незаходнага Сьвятла; а вугольле, што пустошыць душы, ты патушыў расою Боскай ласкі, што сплывала з вышыні. Таму Хрыстос, Госпад Боскае праведнасьці, вянчаў цябе, блаславёны, пераможным вянцом. Малі Яго дараваць душам нашым веліч зьмілаваньня.<br>
<br>
<font color="#d00505"><em>Верш.</em></font> Шчасьлівы муж, які баіцца Госпада і суцяшэньне знаходзіць у запаветах Яго.<br>
<br>
Жыцьцё тваё явілася лесьвіцай, што вядзе да неба, якою Ты ўзышоў на вышыню і ўдастоіўся быць суразмоўцам Хрыста Ўладара́. Прасьвятліўшы свой розум існым зьзяньнем Ягоных промняў, ты сам стаў сьветлы як анёл. Будучы цяпер разам з Ім, маліся, пачэсны Ойча, за тых, што спраўляюць тваю Боскую і сьвятую памяць, каб яны ўдастоіліся быць там, дзе ты, і за зьмілаваньне для ўсяго сьвету.<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> Мноства манахаў шануе цябе, як іхняга настаўніка, ойча наш Сава: бо яны навучыліся ад цябе хадзіць правай сьцежкаю. Шчасьлівы ты, слуга Хрыстовы, пераможца сілы варожай, анёлаў суразмоўца, спаўжыхар пачэсных і праведных айцоў. З імі разам маліся Госпаду, каб Ён даў зьмілаваньне душам нашым.<br>
<br>
<strong>Цяпер...</strong><br>
<br>
<font color="#d00505"><em>(Тон 6)</em></font> Чыстая Дзева, адкуль Ты прыйшла; хто нарадзіў Цябе? Хто маці твая? Як гэта Ты на руках Тваіх носіш Тварца? Як засталася Дзеваю пасьля родаў? Бачым вялікія і слаўныя тайны, што ў Табе, Усесьвятая, споўніліся, і рыхтуем Табе дастойную пячору на зямлі, просячы даць нам з неба праводную зорку, якая прывяла з усходу мудрацоў, каб убачыць Збаўленьне людзей, што ляжыць у ясьлях, спавітае ў пялёнкі.<br>
<br>
<br>
<font color="#d00505"><strong>Адпушчальны трапар</strong><br>
<br>
<em>(Тон 8)</em></font> Струменямі сьлёз тваіх пустыню бясплодную ты ўрадліваю зрабіў і стогнамі душы плады высілкаў у сто разоў памножыў, і быў для ўсіх сьветачам, зьзяючы цудамі, Сава, ойча наш. Малі Хрыста Бога збавіць душы нашыя.