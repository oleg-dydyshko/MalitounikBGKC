<!DOCTYPE HTML><strong><font color="#d00505">6 траўня – Ёва Шматпакутнага<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цебе клічу...»</font></em></strong><em><font color="#d00505"> тры песьні сьвята, пасьля:<br>
<br>
(Тон 4)</font></em> Праведны і нязлосны, шчыры і беззаганны ў веры, ты, Ёве, ухіляўся ад усякай дрэннай рэчы; такім ты быў вядомы ўсім, аздоблены дабрадзейнасьцямі, і зьзяючы набожнасьцю. Таму мы шануем цябе і сьвяткуем сёньня тваю пачэсную памяць.<br>
<br>
Багацьцем дабрадзейнасьцяў, быццам каралеўскай пурпураю, ты, шматпакутны Ёве, упрыгожыўся, быццам Боскім вянцом, міласэрнасьцю і справядлівасьцю; ты перамог страсьці, што апанавалі цябе; і да непрамінальнага валадарства пераставіўся, каб быць разам з Уладаром праз усе вякі.<br>
<br>
Мы ўсе пазналі Ёва, як непераможнага ў спакусах: маючы цела, пакрытае ранамі, ён застаўся непарушным як стоўп, даючы ўсім прыклад мужнасьці і скрышыўшы джала хітрых намераў д’ябальскіх. Дык усхвалім яго як умацаваньне набожных, багамудрага і беззаганнага ўгодніка Гасподняга.<br>
<br>
<strong>Слава... цяпер...:</strong> <font color="#d00505"><em>сьвята.</em></font><br>
<br>
<br>
<strong><font color="#d00505">Адпушчальны трапар<br>
<br>
Трапар</font></strong> <em><font color="#d00505">(тон 1).</font></em> Бачачы багацьце дабрадзейнасьцяў Ёва, вораг праведнасьці захацеў разграбіць іх, але, разбурыўшы стоўп цялесны, скарбаў духа ўкрасьці ня змог: ён знайшоў там моцна ўзброеную беззаганную душу, затое мяне голага паланіў. Дык выйдзі мне насустрач, Збавіцелю, і ад спакусаў ворага выбаў мяне.