<!DOCTYPE HTML><font color="#d00505"><strong>6 ЖНІЎНЯ – ПЕРАМЯНЕНЬНЕ ГОСПАДА, БОГА І ЗБАЎЦЫ НАШАГА ІСУСА ХРЫСТА<br>
<br>
ВЯЧЭРНЯ</strong><br>
<br>
<br>
<em>На <strong>«Госпадзе, Цябе клічу...»</strong> наступныя песьні, паўтараючы кожную:<br>
<br>
(Тон 4)</em></font> Да таго, як Ты, Госпадзе, быў укрыжаваны, гара сталася падобнай да неба, і хмара, быццам шацёр, ацяніла яе. Калі Ты перамяніўся на ёй, і голас Айца засьведчыў аб Табе, там былі прысутныя Пятро і Якуб з Янам – што меліся быць з Табою, калі Цябе здрадліва выдалі, – каб, стаўшыся сьведкамі славы Тваёй, яны не сумеліся, убачыўшы Твае мукі, якім дай і нам у супакоі пакланіцца ў вялікай міласэрнасьці Тваёй.<br>
<br>
Да таго, як пацярпець крыжовую сьмерць, Ты, Госпадзе, узяў вучняў Тваіх на высокую гару і перамяніўся перад імі, асьвятляючы іх промнямі сілы Тваёй. Веліччу ўлады Тваёй Ты, дзеля чалавекалюбства, захацеў паказаць ім сьветласьць уваскрасеньня. Дай і нам бачыць гэтую сьветласьць у супакоі, Божа, бо Ты міласэрны і Чалавекалюбец.<br>
<br>
Гара, раней змрочная і хмарная, сёньня сталася пачэснай і сьвятой, бо ногі Твае, Госпадзе, сталі на ёй. Адвечная і запаветная тайна ў дзівосным перамяненьні Тваім сталася ўрэшце вядомай Пятру, Якубу і Яну. Ня ў сілах трываць зьзяньня твару Твайго і сьветласьці вопраткі Тваёй, яны, пакрыўшыся, палі ніцма на зямлю і, агорнутыя страхам, дзівіліся, гледзячы як Майсей і Ільля вялі гутарку з Табою пра тое, што мае быць; і чуючы голас Айца, які засьведчыў аб Табе, кажучы: «Гэта Сын мой любы, якому спагадаю; слухайце Яго, бо Ён даў багацьце зьмілаваньня сьвету ўсяму».<br>
<br>
Узяўшы з Сабою выбраных вучняў, Збавіцель перамяніўся на гары ў сіле, паказаўшы, што тыя, якія прасьвятліліся дабрачыннасьцямі, будуць годнымі боскай славы. Хрыстовыя суразмоўцы, Майсей і Ільля, засьведчылі, што Ён – Уладар жывых і мёртвых, і Бог, які некалі гаварыў праз закон і прарокаў; і голас Айца з сьветлай хмары загадаў слухацца Яго, кажучы: «Слухайце Таго, які пекла крыжом перамог і дараваў мёртвым вечнае жыцьцё».<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Каб паказаць вобраз уваскрасеньня Твайго, Ты, Хрысьце Божа, узышоў на гару Табор, узяўшы з Сабою вучняў Тваіх Пятра, Якуба і Яна. Калі Ты там перамяніўся, уся гара напоўнілася сьвятлом. Вучні Твае, ня могучы глядзець на невыказную сьветласьць Тваю, кінуліся ніцма на зямлю; анёлы з страхам і трапятаньнем служылі Табе, і зямля затрэслася, убачыўшы Госпада Славы.<br>
<br>
<br>
<strong>Чытаньне кнігі Выхаду</strong> <em>(Вых 24.12-18)</em><br>
<br>
Госпад сказаў Майсею: «Узыдзі да Мяне на гару і застанься там, і Я дам табе каменныя табліцы – законы і прыказаньні для іхняга навучаньня». І ўстаў Майсей і ягоны памочнік Ісус, і пайшоў Майсей да Божай гары. А старэйшым (народу) сказаў: «Заставайцеся тут, пакуль ня вернемся. Маеце з сабою Аарона і Хура: калі нехта з вас мае нейкую справу, хай зьвяртаецца да іх». Калі Майсей прыйшоў да гары, хмара пакрыла яе. Хвала Гасподняя спачыла на гары, і праз шэсьць дзён пакрывала яе хмара. На сёмы дзень (Госпад) з хмары паклікаў Майсея. А ў вачох сыноў Ізраіля хвала Гасподняя мела выгляд агню, што на вяршыне гары праглынае ўсё. Майсей пайшоў і ўзышоў на гару. І заставаўся Майсей на гары сорак дзён і сорак начэй.<br>
<br>
<br>
<strong>Чытаньне кнігі Выхаду</strong><br>
<em>(Вых 33.11-23; 34.4-6, 8)</em><br>
<br>
У тыя дні Госпад размаўляў з Майсеем тварам у твар, як размаўляюць з прыяцелем. Пасьля Майсей вяртаўся ў стан, а слуга ягоны, Ісус Навін, не адлучаўся ад шатра. Майсей сказаў Госпаду: «Вось Ты загадаў мне вывесьці гэтых людзей, але ня даў мне знаць, каго пашлеш са мною, а толькі сказаў: “Ведаю цябе па імю, і ты знайшоў ласку ў вачох Маіх”. Дык калі я знайшоў ласку ў вачох Тваіх, дай мне пазнаць Твае намеры, каб я ведаў, што знайшоў ласку ў вачох Тваіх. Глянь на гэтых людзей, бо яны Твае людзі». Госпад сказаў: «Калі Я Сам пайду, дык ці гэта задаволіць цябе?» Майсей тады адказаў: «Калі Сам ня пойдзеш, то лепш ня дай нам ісьці адсюль. Бо па чым мы пазнаем, што знайшлі ласку ў вачох Тваіх – я і людзі мае, – калі не па тым, што Ты пойдзеш з намі? Бо тады будзем адрозьнівацца ад іншых народаў на зямлі». Госпад адказаў Майсею: «Зраблю так, як просіш, бо ты знайшоў ласку ў вачох Маіх і Я ведаю цябе па імю». І сказаў Майсей: «Дай мне бачыць хвалу Тваю». Госпад адказаў: «Я пакажу табе хвалу Маю і аб’яўлю табе імя Госпада, бо Я абдорваю ласкаю, каго хачу і паказваю міласьць, каму Мне падабаецца». І сказаў зноў: «Твару Майго ня ўбачыш, бо ніякі чалавек ня можа бачыць твар Мой і застацца жывым». І яшчэ сказаў Госпад: «Вось месца побач са Мною: стань пры скале. Калі Мая хвала будзе праходзіць паўз цябе, пастаўлю цябе ў шчыліне скалы і пакрыю рукою Маёю аж пакуль не перайду. Калі ж адыму руку Маю, пабачыш Мяне ззаду, а твару Майго табе не пакажу». Майсей зрабіў з каменя дзьве дошкі, як ранейшыя, і ўстаўшы рана, узышоў на гару з дзьвюма каменнымі дошкамі, як загадаў яму Госпад. А Госпад зышоў з хмары, і Майсей затрымаўся побач з Ім і вымавіў імя Госпада. Госпад перайшоў перад ягонымі вачыма і клікаў: «Госпад, Госпад, Бог шчодры і міласэрны, доўгацярплівы і багаты на ласку, і верны». І ў той час Майсей схіліўся да зямлі і пакланіўся Госпаду.<br>
<br>
<br>
<strong>Чытаньне трэцяй кнігі Царстваў</strong><br>
<em>(3 Цар 19.3-9; 11-13, 15-16)</em><br>
<br>
У той час Ільля прыйшоў у Баршэбу, што ў зямлі Юдэйскай. Там ён пакінуў слугу свайго, а сам пайшоў на дзень дарогі ў пустыню. Прыйшоўшы, сеў пад ядлоўцам і, жадаючы сьмерці, казаў: «Ужо вялікі час, Госпадзе! Вазьмі душу маю, бо я ня лепшы за маіх продкаў». Пасьля лёг і заснуў. І вось анёл, штурхнуўшы яго, сказаў: «Устань, еш!» Ільля глянуў і ўбачыў ля галавы праснак і збан вады. Тады, устаўшы, ён пад’еў і выпіў, і лёг зноў. Анёл вярнуўся другі раз і, штурхнуўшы яго, сказаў: «Устань і еш, бо цябе чакае вялікая дарога». Дык, устаўшы, зьеў і выпіў. Тады, падмацаваны ежаю, ён ішоў сорак дзён і сорак начэй аж да сьвятой гары Гарэб. Там увайшоў у пячору адпачыць. І Госпад прамовіў да яго, кажучы: «Выйдзі і стань ля гары перад Госпадам!» І вось Госпад прайшоў міма. Быў вялізны вецер, што развальваў горы і крышыў скалы, але Госпад ня быў у ветры. Пасьля ветру – землятрус: Госпад ня быў у землятрусе. Пасьля землятрусу прыйшоў агонь: Госпад ня быў у агні. А пасьля гэтага агню – подых лагоднага ветрыку. Калі Ільля пачуў яго, ён выйшаў і стаў пры ўваходзе ў пячору, затуліўшы твар плашчом. Тады Госпад сказаў яму: «Ідзі назад у пустыню Дамаскаву і памаж Елісея, сына Шафата, на прарока на тваё месца!»<br>
<br>
<br>
<strong><font color="#d00505">Ліцьця</font></strong><br>
<br>
<font color="#d00505"><em>(Тон 2)</em></font> Усядобры Госпадзе, Ты зьзяньнем сьветласьці Тваёй усю зямлю прасьвятліў і, перамяніўшыся на гары, паказаў вучням Тваім сілу Тваю, якой выбаўляеш сьвет ад граху. Дзеля гэтага ўсклікаем Табе: «Міласэрны Госпадзе, збаў душы нашыя!»<br>
<br>
Хрысьце Божа, што на гары Табор перамяніўся ў сіле і паказаў вучням Тваім славу Боства Твайго, прасьвятлі нас сьвятлом Твайго разуменьня і накіруй на шлях запаветаў Тваіх, бо Ты адзіны добры і Чалавекалюбец.<br>
<br>
Сьвятло-Хрыстос, што быў раней за сонца, пажыўшы на зямлі як чалавек і, перад Сваім расьпяцьцем, выканаўшы ўсе справы нязьведанага провіду Свайго, сёньня на Таборскай гары паказаў тайны вобраз Тройцы. Узяўшы з Сабою трох выбраных апосталаў Сваіх, Пятра, Якуба і Яна; і, схаваўшы на кароткі час Сваю чалавечую прыроду, перамяніўся перад імі, паказаўшы славу Сваёй нястворанай красы, але, шкадуючы іх, ня поўнасьцю – каб, убачыўшы, яны ня страцілі жыцьця, – але колькі маглі ўспрыняць цялесныя вочы іх. Ён паклікаў багавідца Майсея і прарока Ільлю, які быў узяты да неба, каб яны праўдзіва засьведчылі, што Ён – сапраўды зьзяньне існасьці Айца і Госпад жывых і мёртвых. Тады хмара, быццам шацёр, ахінула іх, і голас Айца з хмары быў чутны, кажучы: «Гэта Той, каго Я нятленна перад заранкай нарадзіў, Сын Мой любы, якога Я паслаў збавіць тых, што ахрысьціліся ў імя Айца, і Сына, і Сьвятога Духа, і верна вызнаюць непадзельную і адзіную ўладу Боства. Яго слухайце!» Ты ж Сам, чалавекалюбны Хрысьце Божа, асьвяці нас зьзяньнем недаступнае Твае славы, і ў дабрыні Тваёй зрабі нас годнымі быць спадкаемцамі валадарства Твайго.<br>
<br>
<strong>Слава...</strong><br>
<br>
<em><font color="#d00505">(Тон 5)</font></em> Прыйдзіце, узыдзем на гару Гасподнюю, у дом Бога нашага, і ўбачым славу перамяненьня Яго, славу як Адзінароднага ад Айца; прымем сьвятло ад Сьвятла і з узьнёслым духам будзем вечна славіць Тройцу адзінасутную.<br>
<br>
<strong>Цяпер...</strong><br>
<br>
<em><font color="#d00505">(Тон 5)</font></em> Багавідзец Майсей і прарок Ільля, што на вогненнай калясьніцы быў узяты на неба, засьведчылі, што Ты – Творца і Завяршальнік Закону і прарокаў. Дай нам, Уладару, разам з імі быць годнымі прасьвятленьня Твайго, каб нам Цябе вечна славіць.<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 1)</font></em> Спрадвечны, які некалі на гары Сынайскай з Майсеем вобразна размаўляў, сёньня на гары Таборскай, перамяніўшыся перад Сваімі вучнямі, паказаў першасную красу чалавечай прыроды, якую Ён узяў на Сябе. За сьведкаў такой ласкі Ён узяў Майсея і Ільлю, робячы іх удзельнікамі радасьці, якая прадвяшчала Ягонае пасьля сьмерці слаўнае і збавеннае ўваскрасеньне.<br>
<br>
<em><font color="#d00505">Верш.</font></em> Тваё ёсьць неба і Твая зямля.<br>
<br>
Прадбачыўшы духам прыйсьце Тваё да людзей, як Адзінароднага Сына ў целе, богаайцец Давід заклікае здалёку ўсё стварэньне, па-прароцку кажучы: «Табор і Гэрмон у імю Тваім узрадуюцца». Ты, Збавіцелю, узышоў разам з вучнямі на гару і там перамяніўся, зрабіўшы зноў сьветлаю пацямнелую Адамаву прыроду, надзяліўшы яе славаю і сьветласьцю Боства Твайго. Дзеля гэтага мы ўсклікаем Табе: «Творча ўсіх, Госпадзе, слава Табе!»<br>
<br>
<em><font color="#d00505">Верш.</font></em> Табор і Гэрмон у імю Тваім узрадуюцца.<br>
<br>
Выбраныя апосталы Твае, спрадвечны Збавіцелю, убачылі на гары невыказную сьветласьць Тваю і недасяжнае Боства, і напоўніліся боскім страхам. Сьветлая хмара пакрыла іх, і яны пачулі голас Айца, які абвяшчаў тайну ўцелаўленьня, кажучы, што Ты –Сын Адзінародны і Збавіцель сьвету, які зьявіўся на зямлі.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Выбраным вучням Тваім, Пятру, Якубу і Яну, Ты, Госпадзе, паказаў сёньня на гары Табор славу боскага выгляду Твайго. Яны бачылі, як зазьзяла вопратка Твая і твар Твой стаўся сьвятлейшы за сонца. Ня ў стане цярпець такой сьветласьці, яны ўпалі на зямлю, ня сьмеючы глянуць на Цябе, і пачулі з вышыні голас, які засьведчыў, кажучы: «Гэта Сын Мой любы, які прыйшоў на сьвет збавіць людзей».<br>
<br>
<br>
<strong><font color="#d00505">Адпушчальны трапар</font></strong><br>
<br>
<font color="#d00505"><em>(Тон 7)</em></font> Перамяніўся Ты на гары, Хрысьце Божа, паказаўшы вучням Тваім, наколькі яны маглі ўспрыняць, славу Тваю. Хай і для нас зазьзяе сьветласьць Твая вечная малітвамі Багародзіцы. Сьветладаўча, Слава Табе! <em><font color="#d00505">(Тройчы)</font></em>