<!DOCTYPE HTML><strong><font color="#d00505">6 сьнежня – між сьвятымі айца нашага Міколы Цудатворца, архібіскупа Мірлікійскага<br>
<br>
ЮТРАНЬ</font></strong><br>
<br>
<em><font color="#d00505">Пасьля «</font></em><strong><em><font color="#d00505">Госпад – Бог...</font></em></strong><em><font color="#d00505">» трапары як у канцы вячэрні:</font></em><br>
<br>
<strong><font color="#d00505">Сьвятога</font></strong> <em><font color="#d00505">(тон 4).</font></em> Правілам веры і прыкладам лагоднасьці, настаўнікам устрыманасьці ты быў на справе для статку твайго; дзеля гэтага ты дасягнуў вышыняў пакораю, здабыў багацьці ўбогасьцю. Ойча сьвятаначальніку Мікола, малі Хрыста Бога, каб Ён збавіў душы нашыя.<br>
<br>
<strong>Слава... цяпер...</strong><br>
<br>
<font color="#d00505"><em>Багародзічны (тон 4).</em></font> Тайна спрадвеку ўкрытая і анёлам няведамая Табою, Багародзіца, тым, што жывуць на зямлі, сталася яўнаю: Бог прыняў цела ад Цябе, спалучыўшы ў Сабе без зьліцьця дзьве прыроды і, пацярпеўшы дзеля нас дабравольна на крыжы, уваскрасіў ім першастворанага і выбавіў ад сьмерці душы нашыя.<br>
<br>
<br>
<font color="#d00505"><strong>Сядальныя песьні 1</strong></font> <em><font color="#d00505">(тон 2)</font>.</em> Ойча Мікола, як біскуп у Мірах, ты быў памазаны духоўным мірам. Духмянасьцю цудаў тваіх ты напоўніў сьвет, праліваючы ўвесь час міра тваімі словамі і памяцьцю пра нас.<br>
<br>
<strong>Слава...</strong><br>
<br>
Ты, мудры Мікола, зазьзяў на зямлі промнямі цудаў і клічаш усе народы славіць Таго, хто праславіў цябе. Малі Яго, каб нам, якія з вераю і любоўю шануем цябе, выбраны ойча, выбавіцца ад усякай бяды.<br>
<br>
<strong>Цяпер...</strong><br>
<br>
Ты, Усебеззаганная, зачала ва ўлоньні ад Духа Творцу ўсяго і Бога, і нарадзіла Яго, застаўшыся Дзеваю. Аддаем хвалу Яму і славім у песьнях Цябе, Дзева, як хорам Уладара ўсіх і абарону сьвету.<br>
<br>
<br>
<font color="#d00505"><strong>Сядальныя песьні 2</strong> <em>(тон 4).</em></font> Ты, сьвяты Мікола, біскупаў слава і пахвала, зьяўляешся заступнікам верных, якіх ахоўваеш, бароніш і збаўляеш.<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> Ты, мудры ойча, – крыніца цудаў. Атрымаўшы дар ад Госпада, шчодра раздаеш яго ўсім верным. Як добры пастыр і прапаведнік веры, ты захаваў словы адзінага сапраўднага Пастыра. Маючы сьмеласьць у Яго, блаславёны біскупе Мікола, ты выбавіў ад смерці людзей. Малі Хрыста Бога даць адпушчэньне грахоў тым, што з любоўю спраўляюць сьвятую памяць тваю.<br>
<br>
<strong>Цяпер...</strong><br>
<br>
Я ўпаў у твань грахоў і ня маю ратунку, таплюся ў буры правінаў маіх. Але Ты, Багародзіца, што мужа ня знала і нарадзіла Слова, – Адзінага Чалавекалюбца, – глянь ласкава на мяне і выбаў мяне ад усякага граху і душацялесных страсьцяў, і ад усякіх нападаў хітрага забойцы, і малі Хрыста Бога даць мне адпушчэньне грахоў, бо Ты надзея мая, слугі Твайго.<br>
<br>
<font color="#d00505"><strong>Паліелей:</strong> «</font><strong><em><font color="#d00505">Хваліце імя Гасподняе...</font></em></strong><font color="#d00505">»<br>
<br>
<strong>Узьвялічваньне.</strong></font> Узьвялічваем цябе, сьвяты ойча Мікола, і шануем сьвятую памяць тваю, бо ты молішся за нас Хрысту Богу нашаму.<br>
<br>
<font color="#d00505"><em>Верш 1.</em></font> Вусны мае кажуць праўду, разважнасьць – роздум сэрца майго.<br>
<br>
<font color="#d00505"><em>Верш 2.</em></font> На вялікім зборы я гаварыў пра справядлівасьць Тваю.<br>
<br>
<font color="#d00505"><em>Верш 3.</em></font> Шчасьлівыя тыя, што жывуць у доме Тваім, яны вечна славяць Цябе.<br>
<br>
<strong>Слава... цяпер...</strong><br>
<br>
Алілуя, алілуя, алілуя. Слава Табе, Божа! <font color="#d00505"><em>(Тройчы)</em><br>
<br>
<br>
<strong>Сядальная песьня</strong> <em>(тон 5).</em></font> Мудрага біскупа, баганоснага Міколу праславім, верныя, як шчырага заступніка і памочніка ў бедах і суме, бо ён моліцца Госпаду за тых, хто з вераю сьвяткуе і ў песьнях славіць ягоную памяць.<br>
<br>
<strong>Слава...</strong><br>
<br>
<font color="#d00505"><em>(Тон 4)</em></font> Ты, Мікола, быў верным пастырам Царквы Хрыстовае, сьмела нішчыў нязбожныя вучэньні, і быў жывым прыкладам праўдзівай веры. Маліся за ўсіх тых, што ідуць усьлед за тваім прыкладам і навукаю.<br>
<br>
<strong>Цяпер...</strong><br>
<br>
Прымі, беззаганная Ўладарка, нашыя малітвы, і занясі іх да Сына Твайго і Бога. Выбаў ад цяжкіх абставінаў тых, што прыбягаюць да Цябе, і зьнішч подступы і дзёрзкасьць нязбожных, што паўстаюць на слугаў Тваіх, Усячыстая.<br>
<br>
<br>
<font color="#d00505"><strong>Узыходная песьня:</strong> <em>першы антыфон 4-га тону.</em></font><br>
<br>
<br>
<strong><font color="#d00505">Пракімен.</font></strong> Дарагая ў вачох Госпада сьмерць сьвятых Яго.<br>
<br>
<font color="#d00505"><em>Верш.</em></font> Што дам Госпаду ўзамен за ўсё, што Ён даў мне.<br>
<br>
<br>
<strong><font color="#d00505">Евангельле:</font></strong> <em><font color="#d00505">Ян 10.1-9.<br>
<br>
<br>
Пасьля</font></em> <strong><font color="#d00505">Пс 50</font></strong><font color="#d00505">.</font><br>
<br>
<strong>Слава...</strong><br>
<br>
Малітвамі сьвятога Міколы, Міласэрны, ачысьці мноства правінаў нашых.<br>
<br>
<strong>Цяпер...</strong><br>
<br>
Малітвамі Багародзіцы, Міласэрны, ачысьці мноства правінаў нашых.<br>
<br>
<strong>Зьмілуйся нада мною, Божа...</strong><br>
<br>
<font color="#d00505"><em>(Тон 6)</em></font> Спадкаемца Божы, супольнік Хрыстовы, слуга Госпада, сьвяты ойча Мікола! Якое імя тваё, такое і жыцьцё. Розум твой зьзяў у тваёй сівізьне, сьветлы твар твой сьведчыў пра дабрыню духа, а пакорнае слова – пра ціхмянасьць. Слаўнае было жыцьцё тваё, і супакой твой са сьвятымі. Маліся за душы нашыя.<br>
<br>
<font color="#d00505"><strong>Канон</strong> <em>(тон 2)</em><br>
<br>
<strong>Песьня 1</strong><br>
<br>
<em>Ірмас.</em></font> Як некалі ў глыбіні марской Магутная Сіла патапіла фараонава войска, так Слова, што сталася целам, злосны грэх знішчыла: Усяхвальны Госпад вельмі ўславіўся.<br>
<br>
<font color="#d00505"><em>Катавасія.</em></font> Хрыстос родзіцца – слаўце Яго; Хрыстос зыходзіць з нябёсаў – сустракайце Яго; Хрыстос на зямлі – цешцеся! Сьпявай Госпаду, уся зямля, людзі, радасна вітайце Яго, бо Ён праславіўся.<br>
<br>
<br>
<font color="#d00505"><strong>Песьня 3</strong><br>
<br>
<em>Ірмас.</em></font> Царква народаў, што раней была няплоднай, быццам пустыня, зацьвіла як кветка прыйсьцем Тваім, Госпадзе. У ёй умацавалася сэрца маё.<br>
<br>
<font color="#d00505"><em>Катавасія</em>.</font> Спрадвеку ад Айца народжанаму нятленнаму Сыну, што ў апошнія дні ад Дзевы бяз семя прыняў цела, Хрысту Богу пяем: «Ты наша сіла. Сьвяты Ты, Госпадзе!»<br>
<br>
<br>
<font color="#d00505"><strong>Сядальныя песьні</strong> <em>(тон 8).</em></font> Ты, Мікола, узышоў на вышыню дабрадзейнасьцяў і зазьзяў цудамі, явіўшыся сьвету, як сьветлы пастыр і надзейны заступнік у напасьцях. Ты перамог слаўна ворага, адагнаў ману, і збавіў людзей ад сьмерці. Малі Хрыста Бога, каб Ён дараваў адпушчэньне грахоў тым, што з любоўю сьвяткуюць памяць тваю.<br>
<br>
<strong>Слава...</strong><br>
<br>
Усеміласэрны паказаў цябе, Мікола, як раку, што нясе шчодра воды аздараўленьняў, і крыніцу цудаў. Тыя, што церпяць ад цяжкіх немачаў, жыцьцёвых нягодаў і суму, знаходзяць у табе лекара і вернага абаронцу. Таму ўсклікаем табе: Маліся Хрысту Богу, каб Ён дараваў адпушчэньне грахоў тым, што з любоўю сьвяткуюць памяць тваю.<br>
<br>
<strong>Цяпер...</strong><br>
<br>
Увесь род людзкі называе Цябе шчасьліваю, бо Ты, Дзева, адзіная сярод жанчынаў, бяз семя нарадзіла ў целе Бога. Агонь Боства пасяліўся ў Табе, і Ты карміла, як немаўля, Творцу і Госпада. Таму ўсе мы, анёлы і людзі, дастойна славім усячыстае сынараджэньне Тваё і дружна ўсклікаем: «Малі Хрыста Бога, каб Ён даў адпушчэньне правінаў нам, якія пакланяемся ўсесьвятому сынараджэньню Твайму».<br>
<br>
<br>
<font color="#d00505"><strong>Песьня 4</strong><br>
<br>
<em>Ірмас.</em></font> Не хадайнік, не анёл, але сам Ты, Госпадзе, прыйшоў ад Дзевы і збавіў мяне, чалавека. Дзеля гэтага клічу: Слава сіле Тваёй, Госпадзе.<br>
<br>
<font color="#d00505"><em>Катавасія.</em></font> Як жазло з кораня Ясеева і кветка, што на ім расквітнела, Ты, Хрысьце, зацьвіў ад Дзевы. Ты, Божа, непадуладны законам прыроды, прыйшоў з гары, ацененай гаем, прыняў цела ад Тае, што мужа ня знала. Слава сіле Тваёй, Госпадзе!<br>
<br>
<br>
<font color="#d00505"><strong>Песьня 5</strong><br>
<br>
<em>Ірмас.</em></font> Хадайнікам Бога і людзей Ты быў, Хрысьце Божа: Табою, Уладару, мы атрымалі доступ з ночы няведаньня да Начальніка сьвятла, Айца Твайго.<br>
<br>
<font color="#d00505"><em>Катавасія.</em></font> Як Бог міру і Айцец ласкаў, Ты паслаў нам Анёла вялікае Рады, які нам прынёс супакой. Накіраваныя Ім да сьвятла, сярод нядрэмнай ночы славім Цябе, Чалавекалюбча.<br>
<br>
<br>
<font color="#d00505"><strong>Песьня 6</strong><br>
<br>
<em>Ірмас.</em></font> З бездані грахоў маіх неспасьціглую бездань міласэрнасьці Тваёй клічу: ад тленнасьці, Божа, уздымі мяне.<br>
<br>
<font color="#d00505"><em>Катавасія.</em></font> Зьвер марскі выкінуў з нутра свайго Ёну, які быў там, быццам дзіця ва ўлоньні. Слова, што было ва ўлоньні Дзевы і ўзяло цела ад Яе, выйшла адтуль, захаваўшы Яе непарушнаю. Будучы непадуладным тленнасьці, Хрыстос захаваў непашкоджанаю Маці сваю.<br>
<br>
<font color="#d00505"><strong>Кандак</strong> <em>(тон 3).</em></font> У Мірах ты, сьвяты, паказаў сябе сапраўдным слугою Божым. Выпаўніўшы Евангельле Хрыстова, ты, блаславёны, паклаў душу за людзей тваіх і выбавіў нявінных ад сьмерці. Дзеля гэтага ты ўвесь асьвяціўся, стаўшыся вялікім тайнікам ласкі Божае.<br>
<br>
<font color="#d00505"><em>Ікас</em>.</font> Уславім сёньня ў песьнях сьвятаначальніка, пастыра і настаўніка людзей у Мірах, і прасьветлімся ягонымі малітвамі. Як верны сьвятар, ён зьзяў чысьцінёю душы і цела, прыносячы Хрысту чыстую і бязьвінную ахвяру, прыемную Богу. Ён быў сапраўдным князем і абаронцам Царквы і вялікім тайнікам ласкі Божае.<br>
<br>
<br>
<font color="#d00505"><strong>Песьня 7</strong><br>
<br>
<em>Ірмас.</em></font> Богапраціўны загад беззаконнага мучыцеля ўзьняў высока полымя; расу духоўную паслаў набожным юнаком Хрыстос блаславёны і ўсяслаўны.<br>
<br>
<font color="#d00505"><em>Катавасія.</em></font> Адкінуўшы з пагардаю нязбожны загад, узгадаваныя ў дабрадзейнасьці юнакі не збаяліся пагрозы агню, але стаялі сярод полымя і сьпявалі: «Божа айцоў нашых, блаславёны Ты!».<br>
<br>
<br>
<font color="#d00505"><strong>Песьня 8</strong><br>
<br>
<em>Ірмас.</em></font> Некалі печ вогненная ў Бабілёне халдэяў спаліла, а верных на загад Бога акрапіла расою, і яны запяялі: «Усе творы Гасподнія, блаславіце Госпада!<br>
<br>
<font color="#d00505"><em>Катавасія.</em></font> Печ, мокрая ад расы, была вобразам звышпрыроднага цуду. Як яна не спаліла ўкінутых у яе юнакоў, так агонь Боства, што пасяліўся ў Дзявочым улоньні, не пашкодзіў яго. Дзеля гэтага пяём: «Усе стварэньні хай славяць Госпада і ўзьвялічваюць Яго праз усе вякі!»<br>
<br>
<br>
<font color="#d00505"><strong>Песьня 9</strong><br>
<br>
<em>Ірмас.</em></font> Сын спрадвечнага Айца, Госпад і Бог, прыняў ад Дзевы цела і зьявіўся нам, каб прасьвятліць тых, што ў цемры, і сабраць расьцярушаных. Дзеля гэтага мы ўсяхвальную Багародзіцу ўзьвялічваем.<br>
<br>
<font color="#d00505"><em>Прыпеў:</em></font> Сьвяты ойча Мікола, малі Бога за нас.<br>
<br>
Прасьветлены зьзяньнем ласкі, ты, багамудры, быў сьветачам дабрадзейнасьцяў і пабожнасьці; і цяпер, блаславёны ойча, збаўляеш людзей ў напасьцях, ратуеш тых, што гінуць у буры марской, і корміш галодных.<br>
<br>
Ты, баганосны і блаславёны Мікола, з нябесных райскіх кругоў, дзе цяпер знаходзішся, глядзіш на тых, што ў песьнях славяць цябе, і збаўляеш іх ад усякай бяды і суму.<br>
<br>
<strong>Слава... цяпер...</strong>: Ты, Божая Маці, нарадзіла Мудрасьць, і Сілу, і адзінасутнае Слова Айца, прыняўшы Яго ў сябе, быццам у хорам, і зьяднаўшы неразьдзельна з людзкой прыродаю.<br>
<br>
<font color="#d00505"><em>Катавасія.</em></font> Дзіўную і слаўную бачу тайну: пячора – неба, Дзева – пасад хэрувімскі, ясьлі – жыльлё, у якім памясьціўся незьмяшчальны Хрыстос, якога мы ў песьнях славім.<br>
<br>
<br>
<font color="#d00505">Экзапастыляр </font><em><font color="#d00505">(сьвяцільнік).</font></em> Вялікага архіпастыра, першасьвятара Мірлікійскага Міколу ўсхвалім. Ён выратаваў многіх людзей, няправедна асуджаных на сьмерць, зьявіўшыся цару ў сьне і пераканаўшы яго адмяніць няправедны прысуд.<br>
<br>
<strong>Слава...</strong>: Госпад праславіў цябе цудамі пры жыцьці і пасьля сьмерці, сьвятаначальнік Мікола. Хто толькі з любоўю і вераю пакліча імя тваё, будзе выслуханы, бо ты – вялікі заступнік усіх нас.<br>
<br>
<strong>Цяпер...</strong>: Ты, Дзева, нарадзіла Слова спрадвечнае, Мудрасьць увасаблёную і Лекара ўсіх, Хрыста. Ацалі раны маёй душы і выкарані з сэрца майго грэшныя думкі.<br>
<br>
<br>
<font color="#d00505"><strong>Пахвальныя псалмы</strong><br>
<br>
<em>(Тон 1)</em></font> Узіраючыся пільна на вышыню духоўную, ты, ойча, спасьцігнуў глыбіню мудрасьці. Тваімі вучэньнямі ты ўзбагаціў сьвет, і цяпер, сьвяты Мікола, молішся няспынна Хрысту за ўсіх нас.<br>
<br>
Чалавек Божы і верны ўгоднік, распарадчык Божых тайнаў, муж жаданьняў духоўных, стоўп адухоўлены і прыклад натхненьня: Царква Мірлікійская мела цябе, як Боскі скарб, а мы ўсе маем у табе надзейнага малельніка за душы нашыя.<br>
<br>
Блаславёны Мікола, ты, быццам птушка з нябеснага гнязда, аблятаеш кветкі царкоўныя і няспыннымі малітвамі да Бога выбаўляеш нас ад спакусаў і бедаў.<br>
<br>
Дабрадзейнымі ўчынкамі ты, ойча Мікола, упрыгожыў тваю сьветлую сьвятарскую вопратку. І цяпер дзівосныя рэчы чыніш для нас і ратуеш ад злога.<br>
<br>
Табе, сьвяты ойча, было дадзена адчуць красу нябачных рэчаў і бачыць невыказную славу сьвятых. Таму ты нам перадаеш нябесныя словы непрамінальнага жыцьця.<br>
<br>
Ты, ойча, явіўся ў сьне набожнаму цару і ўратаваў вязьняў ад сьмерці. Цяпер маліся няспыннна, каб выбавіцца ад спакусаў, выпрабаваньняў і немачаў нам, якія славім цябе.<br>
<br>
<strong>Слава...</strong><br>
<br>
<font color="#d00505"><em>(Тон 5)</em></font> Заграйма на трубах, запяём сьвяточную песьню і ўзрадуемся ў дзень сьвята баганоснага айца. Уладары і начальнікі хай прыйдуць і ўславяць таго, хто зьявіўся ў сьне цару і пераканаў яго адпусьціць трох нявінна асуджаных на сьмерць вязьняў. Пастыры і настаўнікі, сышоўшыся, хай усхваляць, добрага пастыра, пераймальніка Вялікага Пастыра. Хай хворыя славяць лекара, тыя, што ў бядзе – памочніка, грэшнікі – заступніка, бедныя – апекуна, сумныя – суцяшальніка, тыя, што ў дарозе – спадарожніка, на моры – правадніка, і ўсе – таго, хто заўсёды сьпяшаецца з дапамогаю. Усхвалім вялікага сьвятаначальніка і ўсклікнем: «Сьвяты Мікола, выбаў нас ад бяды, якая нас чакае, і малітвамі тваімі збаў статак твой!»<br>
<br>
<strong>Цяпер...</strong><br>
<br>
Заграйма ў трубы і запяем, бо вось Уладарка ўсіх, Маці і Дзева, глядзіць на нас і вянчае блаславеньнем сваім тых, што славяць Яе. Хай зыдуцца ўладары і запяюць песьню хвалы Ўладарцы, што нарадзіла Ўладара, які захацеў у дабрыні сваёй і чалавекалюбстве вызваліць тых, што былі трыманыя пад уладаю сьмерці. Пастыры і настаўнікі, сышоўшыся, усхваліце ўсячыстую Маці Добрага Пастыра, сьвечнік залаты, сьветлую хмару, больш прасторную за неба, адухоўлены ківот, вогненны пасад Уладара, залаты посуд з маннаю, зачыненую браму Слова, усіх хрысьціянаў прытулак. Усхвалім Яе боганатхнёнымі песьнямі і ўсклікнем: «Хорам Слова, зрабі нас, пакорных, годнымі нябеснага валадарства, бо няма нічога немагчымага для Твайго заступніцтва».<br>
<br>
<font color="#d00505"><em>Вялікае ўслаўленьне і трапары, як у пачатку ютрані.</em></font> 