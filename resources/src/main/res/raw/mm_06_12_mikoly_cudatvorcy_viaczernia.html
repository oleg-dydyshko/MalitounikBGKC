<!DOCTYPE HTML><strong><font color="#d00505">6 сьнежня – між сьвятымі айца нашага Мікалая Цудатворца, архібіскупа Мірлікійскага<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»</font></em></strong><br>
<br>
<em><font color="#d00505">(Тон 2)</font></em> Родам з Міраў, памазаны духоўным мірам, ты, сьвятаначальнік Хрыстовы Мікалай, сам паказаўся сапраўдным мірам, што напаўняе духмянасьцю ўсіх, хто з вераю і любоўю сьвяткуе слаўную тваю, ойча, памяць, і малітвамі тваімі да Бога выбаўляеш іх ад бедаў, суму і напасьцяў. <font color="#d00505"><em>(Двойчы)</em></font><br>
<br>
Названы нездарма «пераможцам», ты, сьвяты ойча Мікалай, явіўся надзейным памочнікам верных у напасьцях. Ты сьпяшыш з дапамогаю ўсюды, дзе цябе клічуць, і ўдзень і ўночы збаўляеш верных ад бедаў і суму.<br>
<br>
Ты зьявіўся ў сьне Канстанціну цару і Аўлавію з перасьцярогаю і ўклаў страх у сэрцы іх, кажучы: «Вызвальце тых, каго трымаеце ў вязьніцы, бо яны нявінныя ў забойстве. Калі ты, ца́ру, не паслухаеш мяне, паклічу на цябе ў малітве Госпада Хрыста».<br>
<br>
Сьвяты Мікалай, слаўны прапаведнік Хрыстовы, поўны спагады і моцны ў малітве, ты надзейны і хуткі заступнік тых, што на зямлі і далёка на моры. Дзеля гэтага мы ўсе клічам: «Малі Госпада выбавіць нас ад усіх цяжкіх абставінаў».<br>
<br>
Якімі пахвальнымі вянкамі ўславім вялікага сьвятаначальніка, які жыў у Мірах, а цяпер духоўна прысутны з усімі, хто любіць яго? Ён – надзейны заступнік і суцяшальнік сумных, прыстанішча ў бедах, стоўп дабрадзейнасьцяў, верных абаронца, якім Хрыстос перамагае ворагаў і даруе нам веліч зьмілаваньня Свайго.<br>
<br>
Якімі песьнямі ўсхвалім сьвятаначальніка, нязбожнасьці праціўніка, выдатнага абаронцу пабожнасьці, царкоўнага першасьвятара, вялікага заступніка і настаўніка, які пасароміў усіх нязбожных, перамог Арыя і ягоных паплечнікаў? Дзякуючы яму Хрыстос сунімае закалоты і дае нам веліч зьмілаваньня.<br>
<br>
Якімі прарочымі песьнямі ўславім сьвятаначальніка? Ён прадказваў будучыню, і бачыў далёкія рэчы, быццам яны былі побач; абдымаў зрокам увесь сьвет і пакрыўджаных збаўляў. Зьявіўшыся ў сьне цару, ён выбавіў нявінных вязьняў ад сьмерці. Сёньня ён дае ўсім нам веліч Хрыстовага зьмілаваньня.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Усхвалім, верныя, сьвятаначальнікаў красу, айцоў славу, крыніцу цудаў і вялікага заступніка верных, кажучы: «Радуйся, Міраў ахоўнік, слаўны сьвятаначальнік і стоўп непарушны! Радуйся, ясны сьветачу, што асьвятляеш ўсе канцы зямлі цудамі! Радуйся, сумных боская радасьць і пэўны абаронца пакрыўджаных. Сёньня, блаславёны Мікалай, не пераставай маліцца Хрысту Богу за тых, што з вераю і любоўю шануюць цябе і радасна спраўляюць тваю сьветлую памяць».<br>
<br>
<strong>Цяпер...</strong><br>
<br>
<font color="#d00505"><em><strong>У буднія дні:</strong><br>
<br>
(тон 6)</em></font> Пячора, падрыхтуйся прыняць Маці, якая мае ва ўлоньні Сваім Хрыста. Ясьлі, прыміце Слова, якое зьнішчыла грахі ўсіх. Пастухі, чувайце і будзьце сьведкамі дзівоснага цуду. Мудрацы, прыйдзіце з Персіі і прынясеце Ўладару дары золата, ладану і міра. Бо вось Госпад зьявіўся нам з дзявочага ўлоньня Маці, і Яна, трымаючы Яго ў абдымках Сваіх і схіліўшыся над Ім, пакланілася Яму, кажучы: «Як гэта Ты быў зачаты ўва мне, як Ты рос ва ўлоньні маім, Божа і Збавіцелю мой?»<br>
<br>
<font color="#d00505"><em><strong>У нядзелю:</strong> дагматык адпаведнага тону.</em></font><br>
<br>
<br>
<strong>Чытаньне кнігі Прыповесьцяў</strong><br>
<em>(Прып 10.7-8; 3.13-16; 8.6, 34-35, 4, 12, 14, 17, 5-9; 1.23; 15.4)</em><br>
<br>
Памяць праведнага поўная хвалы, і блаславеньне Гасподняе на галаве яго. Блаславёны той, хто набыў мудрасьць і знайшоў разуменьне. Лепш набываць мудрасьць чым золата і серабро. Яна больш вартасная за каштоўныя камяні, усё, чаго б ты не жадаў, не раўняецца ёй. Даўгалецьце ў правай руцэ яе, а ў левай – багацьце і слава. З вуснаў яе цячэ справядлівасьць, закон і міласэрнасьць на языку ў яе.<br>
<br>
Паслухайце мяне, дзеці, бо важнае кажу, з вуснаў маіх выходзяць словы праўды. Шчасьлівы той, хто мяне слухае, штодня ля дзьвярэй маіх чакае, ля парогу варот маіх чувае. Бо хто мяне знайшоў, знайшоў жыцьцё і асягнуў ласку ў Госпада. Клічу вас, людзі: да сыноў людзкіх мой голас. Я – мудрасьць, разважлівасьць блізкая мне, маю глыбокую веду. У мяне рада і помач, мая разважнасьць і сіла. Я люблю тых, што мяне любяць; хто шукае мяне пільна, той знаходзіць. Прастадушныя, навучайцеся разважлівасьці і вы, неразумныя, набірайцеся розуму. Слухайце, бо я пра важныя рэчы гавару, шчырасьць адчыняе вусны мае. Вусны мае кажуць праўду, усё крывадушнае агіднае вуснам маім. Усе словы мае праўдзівыя, няма нічога няшчырага, крывадушнага ў іх. Усе яны ясныя для тых, хто іх разумее, і праўдзівыя для тых, хто асягнуў мудрасьць. Вярніцеся на шлях мой. Вось я надзялю вас духам маім і навучу вас радам маім. Лагодны язык – дрэва жыцьця, а крывадушны губіць душу.<br>
<br>
<br>
<strong>Чытаньне кнігі Прыповесьцяў</strong><br>
<em>(Прып 10.31 – 11.12)</em><br>
<br>
Вусны праведнага кажуць мудрасьць, а язык распусны будзе зьнішчаны. З вуснаў праведнага цячэ тое, што мілае Богу, з вуснаў няверных – распуста. Агідная Госпаду мера няправедная, вага справядлівая да спадобы Яму. З высакамернасьцю прыходзіць ганьба, з сьціпласьцю – мудрасьць. Шчырасьць кіруе праведнымі, здрадлівых загубіць іхняя хітрасьць. У дзень гневу багацьце бескарыснае, а справядлівасьць ратуе ад сьмерці. Праведнасьць нявіннага выраўноўвае шлях яму, а нязбожны гіне з прычыны нязбожнасьці сваёй. Праведнасьць зьяўляецца ратункам для справядлівых, у сваёй злосьці запутваюцца падступныя. Памірае грэшнік, і з ім гіне надзея яго; марныя спадзяваньні сільных. Справядлівы вызваляецца ад бяды, замест яго ў яе ўпадае нязбожны. Няправедны вуснамі губіць бліжняго свайго, праніклівасьць праведных збаўляе іх. Калі праведным шчасьціць, увесь горад цешыцца; калі грэшнікі гінуць, усе скачуць з радасьці. Блаславеньнем праведнікаў горад умацоўваецца, вуснамі грэшнікаў – занепадае. Неразумны выказвае ўголас пагарду да іншых, разумны ўмее маўчаць.<br>
<br>
<br>
<strong>Чытаньне кнігі Мудрасьці</strong> <em>(Мудр 4.7-15)</em><br>
<br>
Праведнік, хоць бы і памёр перадчасна, знойдзе супакой. Старасьць ягоная пачэсная не даўгалецьцем, яна ня мерыцца лікам гадоў; сівізна ягоная – мудрасьць, а мера старасьці – жыцьцё беззаганнае. Ён быў даспадобы Богу, знайшоў міласьць у Яго і, жывучы сярод грэшнікаў, быў забраны, каб злосьць не адмяніла думкі ягонай, і няшчырасьць не зьвяла́ душы ягонай. Бо прывабнасьць злога засланяе добрае, і бура пажа́длівасьцяў зацямняе правы розум. Дасягнуўшы рана дасканаласьці, ён шмат перажыў, бо душа яго была мілая Богу і таму Ён пасьпяшыў забраць яго з благога асяроддзя. А людзі бачылі гэта і не разумелі, і ня ўзялі сабе гэтага да сэрца, што міласэрнасьць і ласка Ягоная з выбранымі Ягонымі, і провід Ягоны з сьвятымі Яго.<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 5)</font></em> Радуйся, асьвячаная галава, чысты дом дабрадзейнасьцяў, боскага сьвятарства правіла, пастыр вялікі, ясны сьветач, што носіш імя перамогі, міласэрны памочнік усіх, хто ў малітве прыходзіць да цябе! Ты выслухоўваеш просьбы немачных, як хуткі памочнік і надзейны абаронца тых, што з вераю шануюць слаўную памяць тваю. Малі, блаславёны, Хрыста дараваць сьвету веліч зьмілаваньня.<br>
<br>
<em><font color="#d00505">Верш.</font></em> Дарагая ў вачох Госпада сьмерць сьвятых Яго.<br>
<br>
Радуйся, асьвячаны розум, чыстае жыльлё Тройцы, стоўп царкоўны і ўмацаваньне верных, пераможаных памочнік, зорка, што сьвятлом малітваў разганяе цемру напасьцяў і суму; ціхае прыстанішча, да якога прыходзяць усе агорнутыя жыцьцёвымі хваляваньнямі, каб знайсьці супакой. Малі Хрыста дараваць душам нашым веліч зьмілаваньня.<br>
<br>
<em><font color="#d00505">Верш.</font></em> Сьвятары Твае апрануцца ў справядлівасьць, і сьвятыя Твае ў радасьці жыць будуць.<br>
<br>
Радуйся, поўны Божай руплівасьці: тваім зьяўленьнем у сьне ты выбавіў ад сьмерці несправядліва засуджаных. Радуйся, крыніца, з якое шчодра цячэ міра духмянае, што поіць душы і погань граху абмывае. Радуйся, меч, што мякіну маны адсякае; радуйся, Мікалай, што адсяваеш пустаслоўнае вучэньне Арыя! Малі Хрыста дараваць душам нашым веліч зьмілаваньня.<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Чалавеку Божы і верны слуга Госпада, муж жаданьняў духоўных, посуд выбраны, стоўп і ўмацаваньне Царквы, валадарства спадкаемца, не змаўкай маліць за нас Госпада.<br>
<br>
<strong>Цяпер...</strong><br>
<br>
<em><font color="#d00505">(Тон 6)</font></em> Чыстая Дзева, адкуль Ты прыйшла; хто нарадзіў Цябе? Хто маці Твая? Як гэта Ты на руках Тваіх носіш Творцу? Як засталася Дзеваю пасьля родаў? Бачым вялікія і слаўныя тайны, што ў Табе, Усесьвятая, споўніліся, і рыхтуем Табе дастойную пячору на зямлі, просячы даць нам з неба праводную зорку, якая прывяла з усходу мудрацоў, каб убачыць Збаўленьне людзей, што ляжыць у я́сьлях, спавітае ў пялёнкі.<br>
<br>
<br>
<font color="#d00505"><strong>Адпушчальныя трапары</strong></font><br>
<br>
<strong><font color="#d00505">Сьвятога Мікалая</font></strong> <font color="#d00505"><em>(тон 4).</em></font> Правілам веры і прыкладам лагоднасьці, настаўнікам устрыманасьці ты быў на справе для статку твайго; дзеля гэтага ты дасягнуў вышыняў пакораю, здабыў багацьці ўбогасьцю. Ойча сьвятаначальніку Мікалай, малі Хрыста Бога, каб Ён збавіў душы нашыя.<br>
<br>
<strong>Слава... цяпер...</strong><br>
<br>
<font color="#d00505"><em>Багародзічны (тон 4).</em></font> Тайна спрадвеку ўкрытая і анёлам няведамая Табою, Багародзіца, тым, што жывуць на зямлі, сталася яўнаю: Бог прыняў цела ад Цябе, спалучыўшы ў Сабе без зьліцьця дзьве прыроды і, пацярпеўшы дзеля нас дабравольна на крыжы, уваскрасіў ім першастворанага і выбавіў ад сьмерці душы нашыя. 