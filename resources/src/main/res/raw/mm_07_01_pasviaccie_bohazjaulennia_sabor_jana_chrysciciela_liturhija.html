<!DOCTYPE HTML><strong><font color="#d00505">7 студзеня – Пасьвяцьце Богазьяўленьня. Сабор сьв. Яна, Прадвесьніка і Хрысьціцеля</font></strong><br>
<br>
<font color="#d00505"><strong>ЛІТУРГІЯ<br>
<br>
Трапары<br>
<br>
Трапар сьвята </strong><em>(тон 1).</em></font> Калі Ты, Госпадзе, хрысьціўся ў Ярдане, адбылося пакланеньне Тройцы. Голас Айца засьведчыў аб Табе, называючы Цябе любым Сынам; і Дух у выглядзе голуба пацьвердзіў праўдзівасьць гэтых слоў. Хрысьце Божа, які зьявіўся нам і сьвет асьвяціў, слава Табе.<br>
<br>
<font color="#d00505"><strong>Прадвесьніка</strong> <em>(тон 2).</em></font> Прароча і Прадвесьніку, пустынны жыхару, калі ты хрысьціў Сына і Госпада, ты чуў голас Айца і бачыў Духа Сьвятога; ты, які прапаведаваў усім хрост пакаяньня, выпрасі і нам адпушчэньне грахоў, каб нам атрымаць малітвамі тваімі ад Хрыста багацьце спагады.<br>
<br>
<font color="#d00505"><strong>Кандак Прадвесьніка</strong> <em>(тон 6).</em></font> Ярдан спалохаўся Твайго прыйсьця ў целе і ў страху павярнуў назад, а Ян, які выконваў прароцкае служэньне, устрывожыўся; анёлы жахнуліся, калі ўбачылі, як Ты прымаў хрост у вадзе. Для ўсіх, што былі ў цемры, сьвятло зазьзяла, і яны праславілі ў песьнях Цябе, які зьявіўся і ўсё асьвяціў.<br>
<br>
<font color="#d00505"><strong>Кандак сьвята</strong> <em>(тон 4).</em></font> Зьявіўся Ты сёньня ўсяму сьвету, і сьвятло Тваё, Госпадзе, зазьзяла нам, і мы, зразумеўшы, хто Ты, славім Цябе: Ты прыйшоў і зьявіўся, Сьвятло Недасяжнае.<br>
<br>
<br>
<font color="#d00505"><strong>Пракімен</strong> <em>(Пс 63.11, 2).</em></font> Праведнік узрадуецца ў Госпадзе і знойдзе прытулак у яго.<br>
<br>
<em><font color="#d00505">Верш.</font></em> Госпадзе, пачуй голас малітвы маёй.<br>
<br>
<br>
<strong>Чытаньне Апостальскіх дзеяньняў</strong><br>
<em>(Дз 19.1-8)</em><br>
<br>
У той час, калі Апалёс быў у Карынце, Павел, прайшоўшы горныя краіны, прыйшоў у Эфэс і знайшоў там нейкіх вучняў. Ён спытаўся ў іх: «Ці атрымалі вы Духа Сьвятога, калі ўверылі?» А яны ў адказ: «Мы нават ня чулі, што ёсьць Сьвяты Дух». «Дык якім хрышчэньнем вы хрысьціліся?» – спытаўся. А яны адказалі: «Хрышчэньнем Яна». «Ян хрысьціў хрышчэньнем пакаяньня, кажучы людзям, каб уверылі ў Таго, хто па ім ідзе, гэта значыць Ісуса». – сказаў Павел. Пачуўшы гэта, яны хрысьціліся ў імя Госпада Ісуса. Калі Павел усклаў на іх рукі, Дух Сьвяты зышоў на іх, і яны гаварылі мовамі і прарочылі. Было іх усіх каля дванаццаці мужоў. Пасьля гэтага ён увайшоў у школу і сьмела гаварыў праз тры месяцы, разважаючы і пераконваючы аб валадарстве Божым.<br>
<br>
<br>
<font color="#d00505"><strong>Алілуя</strong> <em>(Пс 96.11, 12).</em></font> Сьвятло ўзыходзіць для праведных, і для правых сэрцам – весялосьць.<br>
<br>
<em><font color="#d00505">Верш.</font></em> Радуйцеся, праведныя, у Госпадзе і слаўце памяць сьвятасьці Яго.<br>
<br>
<br>
<strong>Чытаньне сьвятога Евангельля паводле Яна</strong> <em>(Ян 1.29-34)</em><br>
<br>
У той час Ян убачыў Ісуса, які ішоў да яго, і кажа: «Вось Ягнё Божае, што забірае грэх сьвету. Гэта Той, пра якога я казаў: “За мною прыйдзе Муж, які ёсьць перада мною, бо быў раней за мяне”. І я ня ведаў Яго. Але ж я на тое прыйшоў, хрысьцячы вадою, каб Ён зьявіўся Ізраілю». І засьведчыў Ян, кажучы: «Я бачыў Духа, што як голуб зыходзіў з неба і спачыў на Ім. І я ня ведаў Яго, але Той, хто паслаў мяне хрысьціць вадою, сказаў: “На кім убачыш Духа, што зыходзіць і на Ім застаецца – Той хрысьціць Сьвятым Духам”. І я бачыў і сьведчу, што Ён – Сын Божы».<br>
<br>
<br>
<strong><font color="#d00505">Задастойнік.</font></strong> Узьвялічвай, душа мая, больш пачэсную за сілы нябесныя Чыстую Дзеву Марыю.<br>
<br>
Ніякі язык ня ў стане дастойна ўсхваліць Цябе, і нават сілы нябесныя, стоячы ў подзіве, ня ведаюць, як пяяць славу Тваю, Багародзіца. Але Ты, добрая, што ведаеш набожныя жаданьні нашыя, веру нашую прымі. Апякунка хрысьціянаў, Цябе мы ўзьвялічваем.<br>
<br>
<br>
<font color="#d00505"><strong>Прычасьнік.</strong></font> Зьявілася ласка Божая, збавенная для ўсіх людзей.<br>
<br>
Памяць праведніка жыць будзе вечна, благое весткі ён не збаіцца. Алілуя, алілуя, алілуя.