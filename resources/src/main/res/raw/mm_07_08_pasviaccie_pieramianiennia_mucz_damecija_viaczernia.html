<!DOCTYPE HTML><font color="#d00505"><strong>7 жніўня – Пасьвяцьце Перамяненьня і сьв. мучаніка Дамэція<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong></em><br>
<br>
<strong>Сьвята</strong> <em>(тон 4).</em></font> Перад тым, як быць аддадзеным на ўкрыжаваньне і пакуты, Ты, Госпадзе, узяў выбраных Сваіх апосталаў на гару Табор, каб паказаць ім славу Тваю. Убачыўшы, як Ты перамяніўся і зазьзяў ясьней за сонца, яны ўпалі ніцма на зямлю і ўсклікнулі: «Сапраўды Ты – спрадвечнае Сьвятло і Зьзяньне Айца, і, хоць Ты дабравольна прыняў цела, застаешся нязьменным Богам». <em><font color="#d00505">(Двойчы)</font></em><br>
<br>
Спрадвечны Божа-Слова, Ты апранаешся ў сьвятло, быццам у вопратку. Перамяніўшыся перад вучнямі Сваімі, Ты зазьзяў ясьней за сонца. Майсей і Ільля стаялі побач, паказваючы, што Ты – Госпад жывых і мёртвых. Яны ўславілі Твой невыказны провід, міласэрнасьць і спагадлівасьць, якою Ты збавіў сьвет, што гінуў у граху.<br>
<br>
Ты, Госпадзе, што нарадзіўся з дзявочай хмары і стаўся чалавекам, перамяніўся на гары Табор: сьветлая хмара агарнула Цябе, і голас Айца ясна засьведчыў вучням, што Ты – Сын Ягоны любы, бо Ты адзінасутны з Ім і роўнадастойны. Убачыўшы гэта, Пётра ў зьдзіўленьні ўсклікнуў: «Добра нам тут!» Ня ведаў ён, што казаў, Дабрадзею наш міласэрны.<br>
<br>
<strong><font color="#d00505">Мучаніка</font></strong> <font color="#d00505"><em>(тон 6).</em></font> Адкінуўшы забабоны і агіднае ідаласлужэньне, ты прыйшоў да Бога, які ў мудрасьці провіду Свайго кіруе ўсім. Ты атрымаў дар імем Ягоным ацаляць немачы жывёлаў і хваробы людзей, якія шчыра прыходзяць да цябе. Угодніку Хрыстовы, малі Яго за душы нашыя.<br>
<br>
Ты, сьвяты ойча, пасьвяціў усё жыцьцё тваё Госпаду і, упадобніўшыся анёлам, праводзіў час у пасьце, чуваньні, няспыннай малітве і ўсхваленьнях; за гэта ты ўзбагаціўся дарам ацаленьняў ад Госпада, які ведае, як праславіць слугаў Сваіх. Малі Яго цяпер за збаўленьне душаў нашых.<br>
<br>
Апрануўшыся ўвесь у крыжовую зброю і схаваўшыся за шчыт веры, ты быў страшны для ўсіх дэманскіх сілаў, якіх ты адагнаў сілаю веры і гуканьнем Бога. Ты выбавіў падарожнікаў ад бяды і небясьпекі, Дамэцію, угодніку Хрыстовы. Малі Яго за душы нашыя.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Каб паказаць вобраз уваскрасеньня Твайго, Ты, Хрысьце Божа, узышоў на гару Табор, узяўшы з Сабою вучняў Тваіх Пятра, Якуба і Яна. Калі Ты там перамяніўся, уся гара напоўнілася сьвятлом. Вучні Твае, ня могучы глядзець на невыказную сьветласьць Тваю, кінуліся ніцма на зямлю; анёлы з страхам і трапятаньнем служылі Табе, і зямля затрэслася, убачыўшы Госпада Славы.<br>
<br>
<br>
<strong><font color="#d00505">Вялікі пракімен</font></strong> <em><font color="#d00505">(Пс 113.11, 1-2, 3, 5).</font></em> Бог наш на небе і на зямлі: усё, што схацеў, стварыў Ён.<br>
<br>
<font color="#d00505"><em>Верш 1.</em></font> Калі выйшаў Ізраіль з Ягіпту, Дом Якуба ад людзей чужых, Юдэя сталася прытулкам ягоным.<br>
<br>
<font color="#d00505"><em>Верш 2.</em></font> Мора ўбачыла і ўцякло, Ярдан пацёк назад.<br>
<br>
<em><font color="#d00505">Верш 3.</font></em> Што з табой, мора, што ты ўцякло, чаму ты, Ярдане, пацёк назад?<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 6)</em></font> У Тваёй міласэрнасьці, Хрысьце, Ты прыняў ад Дзевы чалавечы вобраз першага Адама і Сам стаўся Новым Адамам; перамяніўшыся на гары Табор, Ты, Збавіцелю мой, явіў боскасьць Тваю.<br>
<br>
<font color="#d00505"><em>Верш.</em></font> Тваё ёсьць неба і Твая зямля.<br>
<br>
Найлепшыя прадстаўнікі Закону і ласкі здумеліся, бачыўшы Тваё, Хрысьце, перамяненьне на сьвятой гары. З імі і мы пакланяемся Табе разам з Айцом і Духам Сьвятым.<br>
<br>
<em><font color="#d00505">Верш.</font></em> Табор і Гэрмон у імю Тваім узрадуюцца.<br>
<br>
Усё стварэньне прасьвятляецца перамяненьнем Тваім, Хрысьце, на гары Табор у прысутнасьці вучняў Тваіх. Невыказна зазьзяўшы ясьней за сонца, Ты аб’явіўся Богам Майсею і Ільлі.<br>
<br>
<strong>Слава... цяпер...</strong><br>
<br>
<em><font color="#d00505">(Тон 5)</font></em> Прыйдзіце, узыдзем на гару Гасподнюю, у дом Бога нашага, і ўбачым славу перамяненьня Яго, славу як Адзінароднага ад Айца; прымем сьвятло ад Сьвятла і з узьнёслым духам будзем вечна славіць Тройцу адзінасутную.<br>
<br>
<br>
<font color="#d00505"><strong>Адпушчальныя трапары<br>
<br>
Мучаніка</strong> <em>(тон 4).</em></font> Мучанік Твой, Госпадзе, Дамэці, у цярпеньнях вянец нятленны атрымаў ад Цябе, Бога нашага. Маючы сілу Тваю, ён перамог мучыцеляў і зьнішчыў дэманаў нікчэмную дзёрзкасьць. Малітвамі яго збаў душы нашыя.<br>
<br>
<strong>Слава... цяпер...</strong><br>
<br>
<font color="#d00505"><strong>Перамяненьня</strong> <em>(тон 7).</em></font> Перамяніўся Ты на гары, Хрысьце Божа, паказаўшы вучням Тваім, наколькі яны маглі ўспрыняць, славу Тваю. Хай і для нас зазьзяе сьветласьць Твая вечная малітвамі Багародзіцы. Сьветладаўча, Слава Табе!