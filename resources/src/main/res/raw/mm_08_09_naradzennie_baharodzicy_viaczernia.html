<!DOCTYPE HTML><strong><font color="#d00505">8 ВЕРАСЬНЯ – НАРАДЖЭНЬНЕ НАЙСЬВЯЦЕЙШАЙ БАГАРОДЗІЦЫ<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 6)</font></em> Сёньня Госпад, які сядзіць на анёльскіх пасадах, падрыхтаваў Сабе сьвяты пасад на зямлі. Той, які ў мудрасьці Сваёй умацаваў нябёсы, дзеля чалавекалюбства жывое неба стварыў і з няплоднага кораня ўзрасьціў жыцьцядайны сад – Маці Сваю. Божа, які творыш цуды, надзея зьнявераных, слава Табе!<br>
<br>
У гэты дзень Гасподні радуйцеся, людзі, бо вось зьявілася палата сьвятла і кніга Слова жыцьця. Нарадзілася Тая, каго Пісаньне называе ўсходняй Брамаю, праз якую павінен увайсьці Вялікі Сьвятар – адзіная, што ўводзіць у сусьвет адзінага Хрыста для збаўленьня душаў нашых.<br>
<br>
Няплодныя жанчыны воляю Божаю некалі нараджалі дзяцей. Нараджэньне Марыі пераўзышло ўсе іншыя славаю і красою. Нарадзіўшыся ад няплоднае маці, Яна звышпрыродна з чыстага ўлоньня нарадзіла Бога ўсіх, стаўшыся адзінай Брамаю адзінароднага Сына Божага, праз якую Ён прайшоўшы, пакінуўшы яе зачыненаю і, усё мудра ўстанавіўшы, учыніў збаўленьне для людзей.<br>
<br>
Сёньня няплодная стаецца маці, і дзявочая Брама Божая на сьвет прыходзіць. Сёньня ласка Божая пачынае прыносіць плён, даючы сьвету Маці Божую, у якой зямное з нябесным аб’ядноўваецца для збаўленьня душаў нашых.<br>
<br>
Сёньня прадвяшчаецца сусьветная радасьць, сёньня павеяў вецер, што нясе збаўленьне. Няплоднасьць нашае прыроды адмяняецца, і бязьдзетная стаецца маці Тае, што засталася Дзеваю пасьля таго, як ад Яе нарадзіўся Творца. Бог прымае ад Яе людзкую прыроду, і тым, што заблукалі, збаўленьне дае Хрыстос Чалавекалюбец і Збаўца душаў нашых.<br>
<br>
Сёньня няплодная Ганна родзіць Божае Дзяўчо, ад усіх пакаленьняў выбраную быць жытлом Уладара і Творцы, Хрыста Бога для зьдзяйсьненьня Божага провіду, якім мы адрадзіліся і абнавіліся, і ад тленнасьці перайшлі да жыцьця бясконцага.<br>
<br>
<strong>Слава... цяпер...</strong><br>
<br>
Сёньня Госпад, які сядзіць на анёльскіх пасадах, падрыхтаваў Сабе сьвяты пасад на зямлі. Той, які ў мудрасьці Сваёй умацаваў нябёсы, дзеля чалавекалюбства жывое неба стварыў і з няплоднага кораня ўзрасьціў жыцьцядайны сад – Маці Сваю. Божа, які творыш цуды, надзея зьнявераных, слава Табе!<br>
<br>
<br>
<strong>Чытаньне кнігі Роду</strong> <em>(Род 28.10-17)</em><br>
<br>
Якуб выйшаў з Баршэбы і пайшоў у Харан. Дайшоў ён да аднаго месца і застаўся там начаваць, бо ўжо сонца зайшло. Ён узяў камень і паклаў сабе пад галаву, кладучыся спаць на гэтым месцы. І прысьнілася яму лесьвіца, якая стаяла на зямлі і верхам сваім даставала да неба. І бачыў ён анёлаў, якія ўзыходзілі на гару і зыходзілі ўніз; бачыў таксама Госпада, які стаяў на вышыні і казаў: «Я – Госпад, Бог Абрагама і Бог Ісаака. Зямлю, на якой ляжыш, аддаю табе і тваім нашчадкам. А нашчадкі твае будуць так шматлікія, як пыл зямны. І распаўсюдзішся ты на захад і ўсход, на поўнач і поўдзень; і ўсе плямёны зямныя атрымаюць блаславеньне цераз цябе і нашчадкаў тваіх. Я буду заўжды з табою, куды ні пойдзеш, а потым прывяду цябе да гэтай зямлі. І не пакіну цябе, пакуль ня споўню ўсяго, што абяцаў». Пачуўшы гэта, Якуб падумаў: «Сапраўды Госпад ёсьць на гэтым месцы, а я ня ведаў». І, устрывожаны, сказаў: «Якое страшнае гэтае месца! Сапраўды, гэта дом Божы і брама да неба!»<br>
<br>
<br>
<strong>Чытаньне кнігі прарока Езэкіэля</strong><br>
<em>(Езэк 43.27 – 44.4)</em><br>
<br>
Так кажа Госпад: «Пасьля гэтых дзён, восьмага дня і пазьней сьвятары вашыя павінны прыносіць ахвяры цэлапаленьняў і вашыя мірныя ахвяры, і Я буду спагадлівы да іх». Тады завёў мяне да вонкавай брамы сьвятыні, што была зьвернутая на ўсход, але яна была зачыненая. І сказаў мне Госпад: «Нельга яе адчыняць, і ніхто не павінен уваходзіць праз яе, бо праз яе ўвайшоў Госпад, Бог Ізраіля. Дзеля гэтага яна павінна быць зачыненай. Толькі ўладар можа сесьці ў ёй для застольля. Але ўваходзіць ён павінен праз сені, што ля брамы, і той самай дарогай выходзіць». Пасьля павёў мяне паўночнаю брамаю да сьвятыні. Я глянуў, і вось слава Гасподняя напоўніла сьвятыню Гасподнюю.<br>
<br>
<br>
<strong>Чытаньне кнігі Прыповесьцяў</strong><br>
<em>(Прып 9.1-11)</em><br>
<br>
Мудрасьць збудавала сабе дом і вычасала сем стаўпоў да яго. Забіла свае ахвяры, зьмяшала віно і прыгатавала стол. Паслала слугаў сваіх склікаць голасна на пачастунак, кажучы: «Хто прастадушны, хай прыходзіць да мяне». А тым, што жадалі мудрасьці, казала: «Хадзіце, ешце мой хлеб, піце віно, што я зьмяшала; пакіньце дурасьць – і будзеце жыць; хадзіце шляхамі разважнасьці».<br>
<br>
Хто жадае навучаць насьмешніка, накліча на галаву сваю няславу; а хто дакарае грэшніка, сам сабе шкодзіць. Не дакарай насьмешніка, бо ён цябе ўзьненавідзіць. Папраў мудрага, і ён цябе любіць будзе. Дай мудраму раду, і ён стане мудрэйшым. Навучы праведніка, і ён пабольшыць веды свае. Пачатак мудрасьці – страх Гасподні, і спазнаньне Сьвятога – розум. Дзякуючы мне дні твае падоўжацца, і памножыцца лік гадоў тваіх.<br>
<br>
<br>
<strong><font color="#d00505">Ліцьця</font></strong><br>
<br>
<em><font color="#d00505">(Тон 1)</font></em> Сёньня, людзі, пачатак нашага збаўленьня, бо вось Дзева Маці, якая была выбраная з усіх пакаленьняў быць жытлом Божым, родзіцца ад няплоднае. Яна – кветка Ясеева, што ўзрасьціла жазло з ягонага кораня. Хай радуецца прабацька Адам і Эва весяліцца: бо вось дачка, што была створаная з Адамавага рабра, яўна абвяшчае блаславёнае дзіця сваё, кажучы: «Ад мяне родзіцца вызваленьне, дзякуючы якому буду свабоднай ад пякельных путаў». Радуецца Давід, граючы на гусьлях, і бласлаўляе Госпада, бо вось Дзева прыходзіць з няплоднага ўлоньня для збаўленьня душаў нашых.<br>
<br>
<font color="#d00505"><em>(Тон 2)</em></font> Прыйдзіце ўсе, хто шануе і любіць красу дзявоцтва і чысьціню. Прыйдзіце, каб з любоўю аддаць хвалу Той, якая ёсьць крыніцаю жыцьця, што цячэ з цьвёрдае скалы. Яна – ахоплены духоўным агнём незгаральны куст, што вырас на няплоднай зямлі і ачышчае, і прасьвятляе душы нашыя.<br>
<br>
Што гэта за сьвяточны радасны шум? Гэта Якім і Ганна сьвяткуюць, кажучы: «Радуйцеся з намі, Адам і Эва! Праз вашае непаслушэнства рай некалі быў зачынены, але сёньня даецца нам блаславёны плод – Божае дзяўчо Марыя, – што адчыняе зноў усім туды ўваход».<br>
<br>
Абраная Ўладарка ўсіх, Божае жытло, сьвятыня спрадвечнай Існасьці, сёньня родзіцца з няплоднага ўлоньня слаўнае Ганны. Бессаромнае пекла Ёю перамагаецца, і прамаці Эва ўзыходзіць да непрамінальнага жыцьця. Дык уславім Яе дастойна, кажучы: «Блаславёная Ты між жанчынаў, і блаславёны Плод улоньня Твайго!»<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> У дзень гэтай слаўнай і сьветлай урачыстасьці заграйма на духоўнай жалейцы, бо вось з семя Давідавага родзіццца сёньня, адганяючы цемру, Маці Жыцьця – абнаўленьне Адама, і надзея Эвы, крыніца нятленнасьці, адмена сьмерці. Дзякуючы Ёй мы ўсе абагавіліся і вызваліліся ад сьмерці. Дык разам з Габрыэлем усклікнем Ёй: «Радуйся, Поўная ласкі, Госпад з Табою, які дзеля Цябе даруе нам веліч Свайго зьмілаваньня!»<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 4)</em></font> Радасьць сусьветная зазьзяла нам ад праведных Якіма і Ганны – усяхвальная Марыя, якая дзеля сваёй беззаганнай чысьціні сталася жывой сьвятыняю Бога і адзінай існай Багародзіцаю. Малітвамі Яе, Хрысьце Божа, пашлі сьвету супакой і душам нашым веліч зьмілаваньня.<br>
<br>
<font color="#d00505"><em>Верш</em>.</font> Слухай, дачка, глянь і прыхілі вуха тваё.<br>
<br>
Згодна з аб’яўленьнем анёла сёньня родзіцца ад праведных Якіма і Ганны чысты плод, – Дзева, неба і пасад Божы, скарбніца чысьціні, – што прадвяшчае радасьць усяму сьвету. Яна – хадайніца жыцьця нашага, адмена праклёну і крыніца блаславеньня. Дык у нараджэньні Тваім, Дзева Багазваная, выпрасі супакою для сьвету і велічы зьмілаваньня для душаў нашых.<br>
<br>
<font color="#d00505"><em>Верш</em>.</font> Вяльможы людзкія будуць шукаць ласкі ў цябе.<br>
<br>
Хай няплодная Ганна сёньня радасна запляскае ў далоні, хай зямля прасьвятліцца, хай уладары ўсьцешацца, сьвятары хай узрадуюцца з блаславенства, і хай увесь сьвет сьвяткуе, бо вось Уладарка і беззаганная Нявеста Айца з кораня Ясеевага ўзрасла. Ужо больш жанчыны ня родзяць у болях дзяцей, бо радасьць закрасавала і жыцьцё для людзей запанавала на ўсім сьвеце. Дары Якіма ўжо больш не адкідаюцца, і плач Ганны на радасьць перамяняецца. «Хай радуецца са мною – кажа яна, – увесь выбраны Ізраіль, бо Госпад даў мне адухоўленую палату Сваёй боскай славы для агульнага суцяшэньня, радасьці і збаўленьня душаў нашых».<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> Прыйдзеце, верныя, пойдзем да Дзевы, бо вось родзіцца прадказаная Маці Бога нашага з кораня Ясеевага, скарбніца дзявоцтва, жазло Аарона, прароцкае прапаведаваньне, парастак Якіма і Ганны. Ейным нараджэньнем сьвет абнаўляецца і Царква красуецца. Яна – хорам сьвяты і скарбніца Боства, сасуд дзявоцтва, палата Ўладара, у якой зьдзейсьнілася невыказная тайна злучэньня аб’яднаных у Хрысьце дзьвюх прыродаў. Дык паклонімся Яму і ўславім нараджэньне Ўсебеззаганае Дзевы.<br>
<br>
<br>
<font color="#d00505"><strong>Адпушчальны трапар</strong><br>
<br>
<em>(Тон 4)</em></font> Нараджэньне Тваё, Багародзіца Дзева, радасьць абвясьціла ўсяму сьвету, бо з Цябе ўзышло Сонца праведнасьці, Хрыстос Бог наш, які, адмяніўшы праклён, даў блаславеньне і, зьнішчыўшы сьмерць, дараваў жыцьцё вечнае. <font color="#d00505"><em>(Тройчы)</em></font>