<!DOCTYPE HTML><font color="#d00505"><strong>Сабор сьвятога арханёла Міхаіла і ўсіх анёльскіх сілаў<br>
<br>
ВЯЧЭРНЯ</strong></font><br>
<br>
<em><font color="#d00505"><strong>На «Госпадзе, Цябе клічу...»:</strong><br>
<br>
(Тон 4)</font></em> Ты, сьветлы арханёле Міхаіле, стаіш у прысутнасьці трохсонечнага Боства, паслугоўваючы Яму і разам з іншымі анёльскімі сіламі радасна ўсклікаючы: «Сьвяты Ты, Ойча; Сьвяты Ты, Спрадвечнае з Айцом Слова; Сьвяты Ты і Духу Сьвяты – адзіная слава, адзіная сутнасьць і ўлада, адзінае Боства і сіла».<br>
<br>
Выгляд твой, арханёле Міхаіле, вогненны, і краса твая дзівосная; тваёй духоўнай існасьцю ўвесь сьвет праходзіш, выконваючы загады Творцы ўсіх. Сіла твая вядомая ўсім: ты наш верны ахоўнік і заступнік, і мы аддаем пашану табе.<br>
<br>
Ты, Госпадзе, як напісана, робіш нябесныя духі пасланацамі Тваімі і слугамі Тваімі полымя агню. Сярод анёлаў Тваіх Ты паставіў начальнікам Міхаіла: ён выконвае Твае загады, і з страхам сьпявае тройчы сьвятую песьню славе Тваёй.<br>
<br>
<em><font color="#d00505">(Тон 4)</font></em> Розум спрадвечны стварыў цябе, Габрыэлю, другім сьветачам: ласкаю, ад Бога атрыманаю, ты прасьвятляеш увесь сьвет і адкрываеш нам спрадвечную вялікую і боскую тайну – ва ўлоньні дзявочым уцелаўлёнага Таго, хто, будучы бесьцялесным, стаўся чалавекам, каб збавіць людзей.<br>
<br>
Ты, арханёле Габрыэлю, стаіш перад пасадам трохсонечнага Боства, аценены зьзяньнем, што адтуль ўсьцяж праменіць; дзеля гэтага мы на зямлі цешымся і славім цябе, як малельніка за душы нашыя, просячы выбавіць нас ад туману благіх пажаданьняў і прасьвятліць наш розум.<br>
<br>
Зьнішчы лютасьць ворагаў, што нападаюць на статак твой, палажы канец разьдзелу ў Царкве, суцішы буру непамерных спакусаў і выбаў ад бедаў і цяжкасьцяў тых, што шануюць цябе, і прыбягаюць пад апеку Тваю, Габрыэлю арханёле, малельніку за душы нашыя.<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Радуйцеся з намі, анёльскія хоры, бо ваш начальнік і наш заступнік вялікі арханёл, сёньня ў пачэснай царкве сваёй зьяўляецца і асьвячае яе. Дзеля гэтага належна ўславім яго, клічучы: «Пакрый нас покрывам крылаў тваіх, вялікі арханёле Міхаіле».<br>
<br>
<strong>Цяпер...</strong><br>
<br>
<em><font color="#d00505">У нядзелю дагматык належнага тону, у іншыя дні наступны багародзічны:<br>
<br>
(Тон 6)</font></em> Радуйцеся разам з намі, хоры ўсіх, што вядуць чыстае жыцьцё, бо вось наша Заступніца і Хадайніца, наша ахова і вялікае прыстанішча, сёньня ў пачэснай яе і боскай царкве сумных суцяшае. Дзеля гэтага належна ўсхвалім Яе, клічучы: «Пакрый нас боскім заступніцтвам тваім, Найсьвятая Дзева, Уладарка наша».<br>
<br>
<br>
<strong>Чытаньне кнігі Ісуса Навіна</strong><br>
<em>(Іс Нав 5.13-15)</em><br>
<br>
У той час, калі Ісус быў каля Ерыхону, ён узьнёс вочы і ўбачыў мужа з голым мячом у руцэ. Ісус, падышоўшы, спытаў яго: «Ты наш, ці з варожага стану?» Той адаказаў яму: «Я начальнік войскаў Госпада, і вось толькі што прыйшоў сюды». Ісус паў ніцма на зямлю і сказаў яму: «Што загадаеш, уладару, слузе твайму?» Начальнік войскаў Гасподніх адказаў Ісусу: «Скінь абутак з ног тваіх, бо месца, на якім стаіш, сьвятое». Ісус зрабіў так.<br>
<br>
<br>
<strong>Чытаньне кнігі Суддзяў </strong><em>(Суд 6.7, 11-24)</em><br>
<br>
У той час мадыяніты напалі з вялікай сілаю на сыноў Ізраіля, і тыя ўсклікнулі да Госпада Бога. І вось анёл Гасподні прыйшоў і сеў пад дубам у Гофры, што на зямлі Яаша Абіязаравага. Гедэон, сын ягоны, малаціў пшаніцу ў гумне на таку, каб схаваць яе перад мадыянітамі. І вось зьявіўся яму анёл Гасподні і кажа яму: «Госпад з табою, адважны змагар». І сказаў яму Гедэон: «Выбач мне, спадару, калі Бог з намі, дык адкуль гэта ўся гэтая напасьць на нас? Дзе ўсе тыя цуды, аб якіх айцы нашыя расказвалі нам, кажучы: “З Ягіпту вывеў нас Госпад”. А сёньня адкінуў нас Госпад і аддаў нас у рукі мадыянітаў». Тады анёл Гасподні глянуў на яго і сказаў: «Ідзі з сілаю тваёю і выбаў Ізраіля з рук мадыянітаў. Ведай, што гэта я пасылаю цябе». «Прашу цябе, спадару, – Гедэон яму ў адказ – як я магу выбавіць Ізраіля? Мой род найбяднейшы ў пакаленьні Манасіі і я найменшы ў доме бацькі майго». Але Госпад адказаў яму: «Я буду з табою, і ты пераможаш мадыянітаў усіх да аднаго». Тады сказаў яму Гедэон: «Калі я знайшоў ласку ў вачох Тваіх, дай мне нейкі знак, што гэта Ты сам гутарыш са мною. Прашу Цябе, не адыходзь адсюль, пакуль я не вярнуся і не прынясу дар мой і палажу яго перад Табою». І сказаў яму анёл Гасподні: «Хай так будзе, пачакаю тут, пакуль вернешся». Гедэон пайшоў, узяў казьляня з статку, сьпёк праснакі з адной меры мукі, паклаў іх з мясам у кошык, а поліўку ўліў у збан і, прынёсшы, паставіў пад дубам і пакланіўся. І сказаў яму анёл Гасподні: «Вазьмі мяса і праснакі і палажы іх на той скале, а поліўку вылей». Ён так і зрабіў. Тады анёл Гасподні канцом палкі, якую трымаў у руцэ, дакрануўся да мяса і праснакоў. І вось загарэўся агонь на скале і спаліў мяса і праснакі. І анёл Гасподні зьнік з вачэй ягоных. Тады зразумеў Гедэон, што гэта быў анёл Гасподні, і ўсклікнуў: «Гора мне, Госпадзе Божа, бо я бачыў анёла Гасподняга тварам у твар». Але Госпад адказаў яму: «Мір табе, ня бойся, не памрэш!» Гедэон зрабіў там ахвярнік Госпаду і назваў яго «Мір Гасподні». І ахвярнік гэты знаходзіцца там да сёньняшняга дня.<br>
<br>
<br>
<strong>Чытаньне кнігі прарока Ісаі </strong><em>(Іс 14.7-20)</em><br>
<br>
Так кажа Госпад: Хай уся зямля ўсклікне радасна. Нават кіпарысы і кедры ліванскія хай усьцешацца з тваёй прычыны і скажуць: «Ад часу, калі ты заснуў, дрывасекі не выходзяць на нас». Пекла ўнізе сумелася, пачуўшы пра тваё прыйсьце, яно ўзьняло для цябе ўсіх магутных і начальнікаў зямлі, загадала ўсім уладаром народаў устаць з пасадаў сваіх, каб, узьняўшы голас, сказаць табе: «І ты, як і мы, стаўся бясьсільны і да нас падобны». Зышла ў пекла слава твая і твае радасьці, чэрві посьцілкай табе і чэрві тваім покрывам. Як гэта ты зваліўся з неба, бліскатлівы сыне заранкі, як гэта паў на зямлю ты, які падбіваў усе народы? Ты ж сказаў у сэрцы тваім: «Узыду на неба, пастаўлю пасад мой вышэй за зоркі; сяду на высачэзнай гары́, што на ўскраіне поўначы; узыду вышэй за хмары і буду падобным Найвышэйшаму». Сёньня ж ты зышоў у пекла, у бездань падзямельную. І тыя, што бачаць цябе, дзівяцца і кажуць: «Ці ж гэта ня той, хто трос зямлёю, хто разбураў валадарствы, пустошыў зямлю, руйнаваў гарады і палонных не пускаў да дамоў сваіх?» Усе ўладары народаў спачываюць у пашане, кожны ў сваёй дамавіне. Ты ж выкінуты з тваёй магілы, быццам падла гнілое, акружаны мёртвымі, памардаванымі, пабітымі мячамі. Як акрываўленая вопратка ня будзе чыстай, так і ты ня будзеш чыстым, бо ты пустошыў маю зямлю і забіваў людзей маіх. Давеку ня будзе ўспаміну пра патомства злачынцаў.<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 1)</font></em> Разам з анёламі і мы, зямныя, усклікнем радасна Богу, Які сядзіць на пасадзе славы: «Сьвяты Ты, Ойча нябесны; Сьвяты Ты, спрадвечнае Слова Айца; Сьвяты Ты і Духу ўсесьвяты».<br>
<br>
<em><font color="#d00505">Верш.</font></em> Ён робіць вятры пасланцамі Сваімі, і слугамі Сваімі – полымя агню.<br>
<br>
Першынству́ючы нябесным сілам, ты, начальніча анёлаў Міхаіле, сузіральніча невыказных рэчаў, стаіш сьмела ў славе перад страшным пасадам. Малітвамі тваімі, просім цябе, выбаў ад напасьцяў тых, што ў бядзе.<br>
<br>
<em><font color="#d00505">Верш.</font></em> Хваліце Госпада, усе анёлы Яго, хваліце Яго, усе сілы Яго.<br>
<br>
Будучы першым сярод бесьцялесных анёлаў, і слугою і сузіральнікам Боскай сьветласьці, збаў, Міхаіле арханёле, нас, якія набожна шануем цябе і славім верна Тройцу.<br>
<br>
<strong>Слава...цяпер...</strong><br>
<br>
<em><font color="#d00505">(Тон 8)</font></em> Як начальнік анёльскіх хораў, ваявода і князь, вызваль, арханёле, ад усякай пагрозы, суму, недамаганьняў і цяжкіх правінаў тых, што верна моляць цябе, слаўны, бо ты бачыш нябачнага Бога і зьзяеш недаступным сьвятлом славы Таго, хто дабравольна дзеля нас прыняў цела ад Дзевы, хочучы збавіць род людзкі.<br>
<br>
<em>-------------------------------</em><br>
<br>
<strong><em><font color="#d00505">У нядзелю</font></em></strong><em><font color="#d00505"> вершапесьні нядзельныя адпаведнага тону.</font></em><br>
<br>
<strong>Слава...</strong><br>
<br>
<em><font color="#d00505">(Тон 8)</font></em> Як начальнік анёльскіх хораў, ваявода і князь, вызваль, арханёле, ад усякай пагрозы, суму, недамаганьняў і цяжкіх правінаў тых, што верна моляць цябе, слаўны, бо ты бачыш нябачнага Бога і зьзяеш недаступным сьвятлом славы Таго, хто дабравольна дзеля нас прыняў цела ад Дзевы, хочучы збавіць род людзкі.<br>
<br>
<strong>Цяпер...<br>
<br>
<font color="#d00505">Багародзічны нядзельны</font></strong> <em><font color="#d00505">(тон 8)</font></em><font color="#d00505">.</font> Чыстая Дзева, што Бога ў целе невыказна зачала, Маці Бога ўсявышняга, прымі маленьні слугаў тваіх, Усячыстая, даючы ачышчэньне правінаў і, выслухаўшы малітвы слугаў тваіх, маліся за збаўленьне душаў нашых.<br>
<br>
<em>-------------------------------</em><br>
<br>
<br>
<font color="#d00505"><strong>Адпушчальныя трапары</strong></font><br>
<br>
<strong><font color="#d00505">Трапар анёлаў</font></strong> <em><font color="#d00505">(тон 4).</font></em> Нябесных сілаў ваяводы, мы недастойныя, безустанку молім вас, каб вы ахінулі нас вашымі малітвамі і пакрылі ценем крылаў духоўнае вашае славы, ахоўваючы нас, якія прыбягаем да вас і клічам: «Ад бедаў выбаўце нас, начальнікі вышніх сілаў».<br>
<br>
<font color="#d00505"><em>Багародзічны нядзельны</em></font> <em><font color="#d00505">(тон 4).</font></em>Тайна спрадвеку ўкрытая і анёлам няведамая, Табою, Багародзіца, тым, што жывуць на зямлі, сталася яўнаю: Бог прыняў цела ад Цябе, спалучыўшы ў Сабе без зьліцьця дзьве прыроды і, пацярпеўшы дзеля нас дабравольна на крыжы, уваскрасіў ім першастворанага і выбавіў ад сьмерці душы нашы. 