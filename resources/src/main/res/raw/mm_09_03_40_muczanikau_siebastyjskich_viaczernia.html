<!DOCTYPE HTML><font color="#d00505"><strong>9 сакавіка – 40 мучанікаў Себастыйскіх<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
(Тон 2)</em></font> Церпячы мужна дачаснае, цешачыся надзеяю, сьвятыя мучанікі казалі адзін аднаму: «Мы ня скінулі вопратку сваю, але адклалі старога чалавека. Лютая зіма, але салодкі рай; балюча мерзнуць да сьмерці, але ласкавая радасьць, што чакае нас. Дык не заломімся, сябры па зброі! Пацерпім крыху, каб атрымаць вянцы перамогі ад Хрыста і Збаўцы душаў нашых».<br>
<br>
Скінуўшы ўсю вопратку і ўвайшоўшы без трапятаньня ў возера, сьвятыя мучанікі казалі адзін аднаму: «Дзеля раю, які мы страцілі, не пашкадуем сёньня тленнай вопраткі, у якую мы былі апранутыя з-за згубнага зьмея і якую мы цяпер адкідаем у надзеі агульнага ўваскрасеньня. Ня будзем зважаць на лёд, за нішто палічым пакуты цялесныя, каб нам атрымаць вянцы перамогі ад Хрыста і Збаўцы душаў нашых».<br>
<br>
Гледзячы на цярпеньні як на асалоду, бегучы да замерзлага возера, як да жаданай цеплыні, сьвятыя мучанікі казалі: «Не спалохаемся часу зімовага, каб нам пазьбегнуць страшнага агню пякельнага; хай згіне нага́, каб нам цешыцца вечна; хай адымецца рука, каб нам толькі ўзьняцца да Госпада. Не пашкадуем сьмяротнай прыроды, лепш прымем сьмерць, каб нам атрымаць вянцы перамогі ад Хрыста і Збаўцы душаў нашых.<br>
<br>
<strong>Слава...<br>
<br>
<font color="#d00505">«<em>Церпячы мужна...»</em></font></strong><font color="#d00505"><em> (першая сьціхіра)</em></font><br>
<br>
<strong>Цяпер...</strong><br>
<br>
Цень Закону мінуў з прыйсьцем ласкі: як некалі куст, ахоплены агнём, не згараў, так і Ты, Дзева, пасьля родаў дзеваю засталася; замест слупа вогненнага Сонца праведнае зазьзяла; замест Майсея – Хрыстос, Збавіцель душаў нашых.<br>
<br>
<br>
<em><font color="#d00505">Пасьля ўваходу, </font></em><strong><em><font color="#d00505">пракімен і чытаньні дня</font></em></strong><em><font color="#d00505"> з Трыёдзі поснай, а таксама наступныя:</font></em><br>
<br>
<strong>Чытаньне кнігі прарока Ісаі</strong> <em>(Іс 43.9-14)</em><br>
<br>
Так кажа Госпад:<br>
Усе народы хай зьбяруцца разам, і зы́дуцца князі іх. Хто між іх можа аб’явіць гэта, і расказаць пра тое, што было? Хай прывядуць сьведкаў сваіх на сваё апраўданьне, каб іх пачуць і сказаць: «Сапраўды так». Вы сьведкі Мае́, кажа Госпад, і слугі Мае́, якіх Я выбраў, каб вы маглі пазнаць і паверыць Мне, і зразумець, што толькі Я ёсьць: перада мною не было іншага бога, і пасьля Мяне ня будзе. Я – Госпад, толькі Я ёсьць, і апроч Мяне няма Збаўцы. Я сказаў, Я вызваліў, Я аб’явіў, а ня нехта чужы сярод вас. Вы сьведкі Мае́, што Я Госпад Бог, і ад самага пачатку Я ёсьць; і няма (нікога), хто б выбавіў ад рук Маіх. Я чыню, і хто можа адмяніць гэта? – Так кажа Госпад Бог, ваш Збаўца, Сьвяты Ізраіля.<br>
<br>
<br>
<strong>Чытаньне кнігі Мудрасьці</strong><br>
<em>(Мудр 3.1-10)</em><br>
<br>
Душы праведных у руцэ Бога, і му́ка не кране іх. Вачам неразумных здавалася, што яны памерлі, іхняе перастаўленьне ўважалася за няшчасьце, і адыход іх ад нас – за згубу; але яны прабываюць у супакоі. Бо, хоць паводле людзкога разуменьня іх сустрэла кара, надзея іх поўная несьмяротнасьці. Пацярпеўшы крыху, яны зазнаюць вялікіх дабрадзействаў. Бог іх дасьведчыў і знайшоў годнымі Сабе. Ён іх выпрабаваў, як золата ў горне і прыняў іх, як цэлапальную ахвяру. У дзень іхняга наведаньня яны зазьзяюць і рассыплюцца, быццам іскры па іржышчы. Будуць судзіць плямёны і панаваць над народамі, і Госпад будзе ўладаром іхнім давеку. Тыя, што спадзяваліся на Яго, зразумеюць праўду, верныя ў любові будуць з Ім прабываць. Бо ласка і міласэрнасьць Ягоная для сьвятых Яго, і Ён наведае выбраных сваіх.<br>
<br>
<br>
<strong>Чытаньне кнігі Мудрасьці</strong><br>
<em>(Мудр 5.15 – 6.3)</em><br>
<br>
Праведнікі вечна жыць будуць, і іхняя ўзнагарода ў Госпада, і Ўсявышні будзе клапаціцца пра іх. Дзеля гэтага яны атрымаюць карону славы і вянец красы з рукі Госпада. Ён іх пакрые правай рукою Сваёй, і будзе ахоўваць іх плячом Сваім. За зброю возьме зайздросную любоў Сваю, і ўзброіць стварэньне на пакараньне ворагаў. Апранецца ў панцыр справядлівасьці, і шаломам ягоным будзе суд бесстароньні. За шчыт непераможны возьме Сабе сьвятасьць, і навострыць, быццам меч, гнеў суровы. І разам з Ім увесь сьвет пойдзе на бой супраць бяздумных. Паляцяць з хмараў стрэлы маланак, паімчацца да мэты, быццам з нацягнутага луку; і прашчы будуць шпурляць град гневу. Воды марскія ўзбурацца супраць іх, і рэкі затопяць іх бязьлітасна. Уздымецца супраць іх дух Магутнасьці і, быццам бура, іх паразьвявае. Так беззаконьне спустошыць зямлю, а нікчэмнасьць разбурыць пасады моцных. Дык слухайце, уладары, і разумейце! Навучыцеся, суддзі ўсіх канцоў зямлі! Зважайце, начальнікі многіх, што хваліцеся вялікім лікам вашых падданых! Ад Госпада дадзеная вам улада, і сіла – ад Усявышняга.<br>
<br>
<br>
<em><font color="#d00505">Далей – </font></em><strong><em><font color="#d00505">Літургія раней асьвячаных дароў.</font></em></strong><em><font color="#d00505"> Калі няма Літургіі, тады сьпяваюцца </font></em><strong><em><font color="#d00505">вершапесьні</font></em></strong><em><font color="#d00505"> вялікапосныя дня.</font></em><br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Усхвалім песьнямі, верныя, сорак пераможных пакутнікаў, і ўсклікнем суладна: «Радуйцеся, пакутнікі Хрыстовыя, Ісіх, Мелітон, Іраклі, Смарагд і Домн, Яўноік, Валент і Вівіян, Клаўдзі і Прыск. Радуйцеся, Тэадул, Яўтых і Ян, Ксант, Іліян, Сысін, Кір, Агей, Аэтый і Флавіян. Радуйцеся, Акакі, Экдык, Лісімах, Аляксандар, Ілей і Кандыд, Тэафіл, Дамеціян, Гаргон і боскі Гай. Радуйцеся, Лявонці і Апанас, Кірыла і Сакердон, Мікалай і Валер, Філактымон, Северыян, Худ і Аглай, мучанікі ўсепачэсныя, што маеце сьмеласьць у Хрыста Бога нашага. Маліце Яго няспынна, каб збавіцца вераю тым, што шануюць вашую памяць.<br>
<br>
<strong>Цяпер...</strong><br>
<br>
Багародзіца, Ты – існая вінаградная лаза, што ўзрасьціла нам плод жыцьця. Просім Цябе, Уладарка: разам са сьвятымі апосталамі маліся за збаўленьне душаў нашых.<br>
<br>
<br>
<font color="#d00505"><strong>Трапары</strong></font><br>
<br>
<em><font color="#d00505">(Тон 1)</font></em> Сьвятых Тваіх цярпеньнямі, каторыя яны дзеля Цябе перанесьлі, зьмілуйся над намі і ацалі немачы нашыя, молімся Табе, Госпадзе Чалавекалюбча.<br>
<br>
<strong>Слава... цяпер...</strong><br>
<br>
Як толькі пачуўся голас Габрыэля, які казаў Табе, Дзева: «Радуйся!», Уладар усіх узяў цела ад Цябе, сьвятая Скарбніца, як прадказаў праведны Давід. Ты сталася больш прасторнай за неба, бо насіла ў Сабе Творцу ўсяго. Слава Таму, хто пасяліўся ў Табе; слава Таму, хто выйшаў з Цябе; слава Таму, хто вызваліў нас нараджэньне Сваім.<br>
<br>
<font color="#d00505"><em>Літанія, тры паклоны і водпуст.</em></font><br>
<br>
------------------------------------------------------------------<br>
<br>
<strong><font color="#d00505">Кандак</font></strong> <em><font color="#d00505">(тон 6).</font></em> Пакінуўшы зямное войска, вы, блаславёныя сорак пакутнікаў Гасподніх, пайшлі за Ўладаром нябесным і, перайшоўшы праз агонь і ваду, дастойна атрымалі славу з нябёсаў і мноства вянцоў.<br>
<br>
<br>
<strong><font color="#d00505">9 сакавіка ўвечары<br>
<br>
ВЯЧЭРНЯ</font></strong><br>
<br>
<em><font color="#d00505">На <strong>«Госпадзе, Цябе клічу...»</strong> песьні з Трыёдзі і наступныя:<br>
<br>
(Тон 1)</font></em> Хор соракпраменны, Богам абраныя ваяры зазьзялі ў час посту пачэснымі пакутамі, асьвячаючы і прасьвятляючы душы нашыя.<br>
<br>
<em><font color="#d00505">(Тон 2)</font></em> Возера выдалася раем, а сьцюжа – цеплынёю, Хрысьце Божа, для мучанікаў, што не спалохаліся пагрозаў мучыцеляў, не збаяліся мукаў: сілаю крыжа, што быў для іх зброяю, яны перамаглі ворага і атрымалі вянцы ласкі.<br>
<br>
Хто ня ўсхваліць сорак мучанікаў, хто не запяе? Яны ўвайшлі сьмела ў возера і, нягледзячы на нясьцерпны холад, запяялі песьню Госпаду: «Няўжо і ў вадзе, будзеш гневацца на нас, Госпадзе? Няўжо будзеш гневацца, Чалавекалюбча? Аблягчы нашыя пакуты, бо ногі нашыя ўсе ў крыві, і ўвядзі нас, Божа, у вечныя Твае харомы, каб нам сагрэцца ва ўлоньні Абрагама».<br>
<br>
<strong>Слава...</strong><br>
<br>
Прарок Давід усклікнуў у псалмах: «Мы перайшлі праз агонь і ваду, але Ты вывеў нас на свабоду». Праўдзівасьць гэтых словаў, вы, пакутнікі Хрыстовыя, даказалі сваімі ўчынкамі: перайшоўшы праз агонь і ваду, вы ўвайшлі ў валадарства нябеснае. Дык маліцеся цяпер, сорак існых пакутнікаў, каб нам атрымаць веліч зьмілаваньня.<br>
<br>
<strong>Цяпер...</strong><br>
<br>
<em><font color="#d00505">Багародзічны.</font></em> Усю надзею маю ўскладаю на Цябе, Маці Божая: захавай мяне пад покрывам Тваім.<br>
<br>
<font color="#d00505"><em>Або:<br>
<br>
Крыжабагародзічны.</em></font> Убачыўшы як Творца ўсяго цярпеў усялякія зьнявагі і быў узьнесены на крыж, Усячыстая з плачам казала: «Усяслаўны Госпадзе, Сыне і Божа мой, як гэта Ты за тое, што хацеў ушанаваць творы Твае, церпіш зьнявагі?» Слава шматміласэрнасьці і спагадлівасьці Тваёй, Чалавекалюбча.<br>
<br>
<br>
<font color="#d00505"><em>Уваход з Евангельем. </em><strong><em>Літургія раней асьвячаных дароў.</em></strong><br>
<br>
<em>Чытаньні дня з Трыёдзі.<br>
<br>
<br>
Пасьля <strong>«Хай малітва мая...»</strong> і паклонаў:</em><br>
<br>
<strong>Пракімен.</strong></font> Ты, Госпадзе, сьцеражы нас і захавай нас ад гэтага роду давеку.<br>
<br>
<em><font color="#d00505">Верш.</font></em> Збаў мяне, Госпадзе, бо не засталося праведніка: няма верных сярод сыноў людзкіх.<br>
<br>
<br>
<strong><font color="#d00505">Апостал:</font></strong> <font color="#d00505"><em>Гбр 12.1-10.</em></font><br>
<br>
<br>
<strong><font color="#d00505">Алілуя.</font></strong> Усклікніце Госпаду, уся зямля, сьпявайце славу імю Яго, аддайце хвалу велічы Яго.<br>
<br>
<em><font color="#d00505">Верш.</font></em> Ты, Божа, дасьведчыў нас і выпрабаваў агнём, як выпрабоўваюць срэбра.<br>
<br>
<br>
<font color="#d00505"><strong>Евангельле:</strong> <em>Мц 20.1-16.</em></font>