<!DOCTYPE HTML><font color="#d00505"><strong>9 верасьня – Пасьвяцьце Нараджэньня Багародзіцы і сьвятых Якіма і Ганны<br>
<br>
ВЯЧЭРНЯ</strong></font><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 1)</font></em> Якім і Ганна сьвяткуюць, нарадзіўшы пачатак нашага збаўленьня – адзіную Багародзіцу. Сьвяткуйма з імі і мы сёньня, славячы Чыстую Дзеву з кораня Ясеевага.<br>
<br>
Дзева, якая зьмясьціла ў Сабе Бога, Чыстая Багародзіца, прарокаў слава, дачка Давідава сёньня родзіцца ад Якіма і дабрадзейнае Ганны. Праклён Адамавы, які ляжаў цяжа́рам на нас, адмяняецца Ейным нараджэньнем.<br>
<br>
Няплодная раней зямля родзіць Зямлю ўрадлівую, і з няплоднага ўлоньня ўзрасьціўшы плод сьвяты, малаком корміць Яе. Вялікі цуд! Карміцелька Жыцьця нашага, што ва ўлоньні Сваім мела Хлеб Нябесны, корміцца малаком ад грудзей маці сваёй.<br>
<br>
<font color="#d00505"><em>(Тон 4)</em></font> Прыйдзіце сёньня ўсе, будзем спраўляць сьвята. Ушануйма памяць пачэснае пары, Якіма і Ганны, бо яны нарадзілі нам Божую Маці і Дзеву Чыстую і, перайшоўшы ад дачаснага да нятленнага і вечнага жыцьця, моляцца за збаўленьне душаў нашых.<br>
<br>
Весела красуе сёньня ўсё стварэньне, спраўляючы памяць бацькоў Тваіх, усяслаўная Багародзіца, пачэсных Якіма і Ганны. Яны, супраць спадзяваньня, дачакаліся радасьці, нарадзіўшы Цябе, ясьнейшую за сьвятло і Карміцельку Жыцьця нашага.<br>
<br>
Радуецца сёньня Ганна ў духу, прычакаўшы так жаданага дзіцяці. Нарадзіла яна абяцаны і блаславёны боскі Плод, Марыю ўсячыстую, Маці Бога нашага, якая зазьзяла, быццам сонца, для тых, што прабывалі ў цемры.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 5)</em></font> Блаславёная пара, вы больш пачэсныя за ўсіх бацькоў, бо вы нарадзілі Вышэйшую за ўсе стварэньні. Сапраўды шчасьлівы ты, Якіме, стаўшыся бацькам такое Дзевы! Блаславёнае ўлоньне тваё, Ганна, што насіла Маці нашага Жыцьця! Блаславёныя грудзі, якія кармілі Тую, што малаком карміла Карміцеля ўсяго стварэньня. Просім вас, блаславёныя: маліце Яго за збаўленьне душаў нашых.<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 2)</font></em> Ганна, поўная Божае мудрасьці, убачыла птушынае гняздо і згадала пра сваю бясплоднасьць і ўсклікнула: «Гора мне, Госпадзе! Я, грэшная, адзіная не магу прынесьці плоду». Тады Чалавекалюбец Бог даў ёй Дзеву – плод больш пачэсны за ўсе стварэньні.<br>
<br>
<font color="#d00505"><em>Верш.</em></font> Слухай, дачка, глянь і прыхілі вуха тваё.<br>
<br>
Богаразумная Ганна, спазнаўшы сум і боль бязьдзетнасьці, у малітве ўсклікнула да Бога: «Разьвяжы путы маёй няплоднасьці, і нараджу сьвятое дзіця!» І Ты, Хрысьце Жыцьцядаўца, даў ёй Тую, што мела нарадзіць Цябе, Слова і Збавіцеля ўсіх.<br>
<br>
<font color="#d00505"><em>Верш.</em></font> Вяльможы людзкія будуць шукаць ласкі ў цябе.<br>
<br>
Уладар і Бог усіх выслухаў малітву тваю, як некалі малітву Сары, і ты пачула голас анёла, які абвясьціў табе радасьць, кажучы: «Народзіш Маці Божую». З радасным сэрцам ты ўсклікнула: «Уладар, Госпад і Бог мой, і Творца адняў ад мяне сорам, бо я нараджу Заўсёды Дзеву!»<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> Ад няплоднае пары, сьвятых Якіма і Ганны, вырасла сьвятая галінка, бязьвінная Багародзіца, ад якое зазьзяла сьвету Збаўленьне – Хрыстос Бог. Пераставіўшыся да нябесных сялібаў, яны разам з сваёй Дачкою, Найсьвятою Дзевай Марыяю, і з анёламі радуюцца і моляцца за ўвесь сьвет. Дзеля гэтага і мы славім іх у песьнях і просім шчыра: «Прабацькí Хрыстовыя, дзеля Багародзіцы маліцеся за душы нашыя».<br>
<br>
<br>
<font color="#d00505"><strong>Адпушчальныя трапары<br>
<br>
Якіма і Ганны</strong></font> <em><font color="#d00505">(тон 1).</font></em> Якім і Ганна, праведныя паводле ласкі законнае, нарадзілі Дзіця, Богам дадзенае. Дзеля гэтага Царква Божая радуецца, спраўляючы сьветлую памяць іх, і славіць Бога, які ўзьнёс рог збаўленьня з дому Давідавага.<br>
<br>
<strong>Слава... цяпер...<br>
<br>
<font color="#d00505">Сьвята</font></strong> <em><font color="#d00505">(тон 4).</font></em> Нараджэньне Тваё, Багародзіца Дзева, радасьць абвясьціла ўсяму сьвету, бо з Цябе ўзышло Сонца праведнасьці, Хрыстос Бог наш, які, адмяніўшы праклён, даў блаславеньне і, зьнішчыўшы сьмерць, дараваў жыцьцё вечнае.