<!DOCTYPE HTML><font color="#d00505"><strong>9 сьнежня – Зачацьце сьв. Ганны, калі яна зачала Найсьвяцейшую Багародзіцу<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
(Тон 4)</em></font> Няплодная Ганна, дазнаўшыся, што мае нарадзіць супраць спадзяваньня Дзеву, выбраную быць Маці Бога ўцелаўлёнага, поўная радасьці ўсклікнула: «Усе пакаленьні Ізраіля радуйцеся са мною, бо вось выбаўляюся ад сораму няплоднасьці: Творца пачуў маю малітву, адмяніў сум сэрца майго і споўніў жаданьне маё». <em><font color="#d00505">(Двойчы)</font></em><br>
<br>
Той, хто з каменя загадаў вадзе пацячы, даў улоньню твайму, Ганна, плод – Заўсёды Дзеву Ўладарку, з якое мае пацячы вада збаўленьня; ня будзеш ужо больш, як зямля няплодная на зямлі, бо вырасьціш зямлю, якая народзіць Колас жыцьця, які, у міласэрнасьці сваёй апранецца ў нашу прыроду і адыме ад людзей першасны праклён. <em><font color="#d00505">(Двойчы)</font></em><br>
<br>
Сёньня спаўняюцца прароцкія прадказаньні: гара сьвятая ўстанаўляецца ва ўлоньні, лесьвіца боская ўзвышаецца, рыхтуецца пасад вялікі Ўладару; месца, куды Бог мае ўвайсьці, упрыгожваецца, незгаральны куст пачынае ўзрастаць, скарбніца сьвятасьці поўніцца мірам ласкі, што разьліваецца ракою над няплоднасьцю Ганны, якую мы ў веры славім. <em><font color="#d00505">(Двойчы)</font></em><br>
<br>
<strong>Слава... цяпер...</strong><br>
<br>
<em><font color="#d00505">(Тон 2)</font></em> Анёлам няведамая і людзям, спрадвеку скрытая вялікая і слаўная тайніца сёньня робіцца яўнаю ва ўлоньні Ганны: Дзева Божая Марыя рыхтуецца быць жыльлём Уладара ўсіх вякоў і абнаўленьнем роду нашага. Дык будзем маліць Яе з чыстым сумленьнем, клічучы: «Заступніца хрысьціянаў, малі Сына Твайго і Бога збавіць душы нашыя».<br>
<br>
<br>
<strong>Чытаньне кнігі Роду</strong> <em>(Род 28.10-17)</em><br>
<br>
Якуб выйшаў з Баршэбы і пайшоў у Харан. Дайшоў ён да аднаго месца і застаўся там начаваць, бо ўжо сонца зайшло. Ён узяў камень і паклаў сабе пад галаву, кладучыся спаць на гэтым месцы. І прысьнілася яму лесьвіца, якая стаяла на зямлі і верхам сваім даставала да неба. І бачыў ён анёлаў, якія ўзыходзілі на гару і зыходзілі ўніз; бачыў таксама Госпада, які стаяў на вышыні і казаў: «Я – Госпад, Бог Абрагама і Бог Ісаака. Зямлю, на якой ляжыш, аддаю табе і тваім нашчадкам. А нашчадкі твае будуць так шматлікія, як пыл зямны. І распаўсюдзішся ты на захад і ўсход, на поўнач і поўдзень; і ўсе плямёны зямныя атрымаюць блаславеньне цераз цябе і нашчадкаў тваіх. Я буду заўжды з табою, куды ні пойдзеш, а потым прывяду цябе да гэтай зямлі. І не пакіну цябе, пакуль ня споўню ўсяго, што абяцаў». Пачуўшы гэта, Якуб падумаў: «Сапраўды Госпад ёсьць на гэтым месцы, а я ня ведаў». І, устрывожаны, сказаў: «Якое страшнае гэтае месца! Сапраўды, гэта дом Божы і брама да неба!»<br>
<br>
<br>
<strong>Чытаньне кнігі прарока Езэкіэля</strong><br>
<em>(Езэк 43.27 – 44.4)</em><br>
<br>
Так кажа Госпад: «Пасьля гэтых дзён, восьмага дня і пазьней сьвятары вашыя павінны прыносіць ахвяры цэлапаленьняў і вашыя мірныя ахвяры, і Я буду спагадлівы да іх». Тады завёў мяне да вонкавай брамы сьвятыні, што была зьвернутая на ўсход, але яна была зачыненая. І сказаў мне Госпад: «Нельга яе адчыняць, і ніхто не павінен уваходзіць праз яе, бо праз яе ўвайшоў Госпад, Бог Ізраіля. Дзеля гэтага яна павінна быць зачыненай. Толькі ўладар можа сесьці ў ёй для застольля. Але ўваходзіць ён павінен праз сені, што ля брамы, і той самай дарогай выходзіць». Пасьля павёў мяне паўночнаю брамаю да сьвятыні. Я глянуў, і вось слава Гасподняя напоўніла сьвятыню Гасподнюю.<br>
<br>
<br>
<strong>Чытаньне кнігі Прыповесьцяў</strong><br>
<em>(Прып 9.1-11)</em><br>
<br>
Мудрасьць збудавала сабе дом і вычасала сем стаўпоў да яго. Забіла свае ахвяры, зьмяшала віно і прыгатавала стол. Паслала слугаў сваіх клікаць голасна на пачастунак, кажучы: «Хто прастадушны, хай прыходзіць да мяне». А тым, што жадалі мудрасьці, казала: «Хадзіце, ешце мой хлеб, піце віно, што я зьмяшала; пакіньце дурасьць – і будзеце жыць; хадзіце шляхамі разважнасьці».<br>
<br>
Хто жадае навучаць насьмешніка, накліча на галаву сваю няславу; а хто дакарае грэшніка, сам сабе шкодзіць. Не дакарай насьмешніка, бо ён цябе ўзьненавідзіць. Папраў мудрага, і ён цябе любіць будзе. Дай мудраму раду, і ён стане мудрэйшым. Навучы праведніка, і ён пабольшыць веды свае. Пачатак мудрасьці – страх Гасподні, і спазнаньне Сьвятога – розум. Дзякуючы мне дні твае прадоўжацца, і памножыцца лік гадоў тваіх.<br>
<br>
<br>
<strong><font color="#d00505">Ліцьця</font></strong><br>
<br>
<font color="#d00505"><em>(Тон 1)</em></font> Весяліцеся, праведныя богаайцы Якім і Ганна, бо вы былі выбраныя ад усіх пакаленьняў быць бацькамі Тае, што нарадзіла ў целе адзінароднага Сына Божага – Марыі, Маці Божае і заўсёды Дзевы, – і такім чынам даць пачатак спаўненьню невыказнай тайніцы ўцелаўленьня Слова, прадказанай прарокамі. Радуйцеся, хоры прарокаў на чале з Давідам і праайцом Абрагамам, бо вось спаўняецца ў славе тое, што вы прадказалі і набліжаецца сусьветнае збаўленьне.<br>
<br>
<em><font color="#d00505">(Тон 2)</font></em> Сёньня ў няплодным улоньні пасяляецца сьветлая хмара, ад якое Сонца Праўды, Хрыстос Бог наш, звышпрыродна мае зазьзяць, каб прасьвятліць тых, што прабываюць у цемры і ценю сьмерці, і дараваць усім веліч зьмілаваньня.<br>
<br>
<em><font color="#d00505">(Тон 6)</font></em> Слаўны цуд і надпрыродная зьява! Анёл з неба прадвяшчае пачэснай пары нараджэньне Багародзіцы, і няплодная прыносіць плод – Божую Дзеву; замерлае ўлоньне ўзрошчвае непраходную Божую Браму, дзякуючы якой бязьдзетная раней пара стаецца богаайцамі. Дык усклікнем усе: «Госпадзе, што ўсё стварыў, і робіш усё паводле Твайго ўпадабаньня, слава Табе!»<br>
<br>
<strong>Слава... цяпер...</strong><br>
<br>
<em><font color="#d00505">(Тон 5)</font></em> Радуйся і цешся, Ганна, Богам ушанаваная, бо вось будзеш маці Тае, якую анёл вітаў словам: «Радуйся»; ад няплоднага ўлоньня твайго народзіш Тую, якая бяз семя народзіць Творцу ўсіх. Шчасьлівы дом, у якім яна нарадзілася; шчасьлівы корань, ад якога паходзіць. Блаславёная ты разам з Якімам пачэсным, бо вы Божай воляю сталіся бацькамі адзінай Блаславёнай між жанчынаў – Маці Божай і Дзевы.<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 4)</em></font> Ганна, што значыць «Ласка Божая», малілася некалі аб дзіцяці і ўсклікнула да Бога ўсіх і Творцы: «Госпадзе сілаў, Ты ведаеш ганьбу маёй бязьдзетнасьці, дык суціш боль сэрца майго, адчыні ўлоньне маё і зрабі мяне пладавітаю, і мы прынясем Табе ў дары народжанае дзіця, бласлаўляючы і славячы аднадушна Тваю добрасардэчнасьць, дзеля якое даеш сьвету веліч зьмілаваньня».<br>
<br>
<em><font color="#d00505">Верш.</font></em> Кляўся Госпад Давіду праўдаю і не адрачэцца ад яе.<br>
<br>
Дабрадзейная Ганна шчыра прасіла ў малітве Бога, і пачула голас анёла, які абвясьціў ёй спаўненьне ейнае просьбы. Вось што ён ёй сказаў: «Малітва твая дайшла да Госпада, не сумуй і асушы сьлёзы, бо станешся дабраплодным аліўным дрэвам, што ўзросьціць цудоўную галінку – Дзеву, якая будзе Маці Хрыста, што дае сьвету веліч зьмілаваньня".<br>
<br>
<em><font color="#d00505">Верш.</font></em> Ад плоду ўлоньня твайго пасаджу на пасадзе тваім.<br>
<br>
Пачэсная пара ўзрошчвае добры плод – Божую Дзеву, ад якое мае нарадзіцца невыка́зна Ягнё, якое ахвяруецца за ўвесь сьвет. З гэтай прычыны яны няспынна радасна славяць Госпада. Дык ушануем іх і з вераю ўсьцешымся з зачацьця Тое, што мае быць Маці Бога нашага, які цераз Яе дае ўсім шчодра веліч зьмілаваньня.<br>
<br>
<strong>Слава... цяпер...</strong><br>
<br>
<em><font color="#d00505">(Тон 2)</font></em> Сёньня ад кораня Давідавага ўзрасла царская пурпура, ад Ясея пачала расьці тайная Кветка, у якой зацьвіце Хрыстос Бог на збаўленьне душ нашых.<br>
<br>
<br>
<strong><font color="#d00505">Адпушчальны трапар</font></strong><br>
<br>
<em><font color="#d00505">(Тон 4)</font></em> Сёньня разьвязваюцца путы бязьдзетнасьці: Бог, пачуўшы Якіма і Ганну, абяцае ім, што супраць спадзяваньняў народзяць Божае Дзяўчо – будучую Маці Незьмяшчальнага, які невыказна станецца чалавекам ад Яе. Гэта Ён загадае анёлу вітаць Яе словамі: «Радуйся, поўная ласкі, Госпад з Табою!» <em><font color="#d00505">(Тройчы)</font></em>