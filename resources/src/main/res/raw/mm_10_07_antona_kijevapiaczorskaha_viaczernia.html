<!DOCTYPE HTML><font color="#d00505"><strong>10 ліпеня – сьв. Антона Кіевапячорскага<br>
<br>
ВЯЧЭРНЯ</strong></font><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 4)</font></em> Калі боская любоў агарнула цябе, сьвяты ойча Антоне, ты палічыў за нішто прынады гэтага сьвету. Пакінуўшы бацькаўшчыну, ты пасяліўся на Сьвятой гары і зазьзяў там сярод айцоў дабрадзейнасьцямі. Маліся Хрысту, якому ты пасьвяціў сябе ад маладых гадоў, за прасьвятленьне і збаўленьне душаў нашых.<br>
<br>
Калі ты, сьвяты ойча, загарэўся любоўю да Хрыста, ты адвярнуўся ад багацьцяў і прамінальнай славы гэтага сьвету. Выкапаўшы сабе пячору, ты пасяліўся ў ёй, і вёў падзьвіжніцкае жыцьцё, быццам анёл. Дзеля гэтага ты ўдастоіўся ад Бога славы анёльскай. Стоячы разам з імі перад пасадам Хрыста, маліся, Антоне, за прасьвятленьне і збаўленьне душаў нашых.<br>
<br>
Калі ты, ойча, прыняў у сэрца боскую любоў, ты ўвайшоў у цёмную пячору, быццам у сьвятліцу. Там узбагаціўся ты ведамі, што пераўзыходзяць розум: бачыць будучыню, быццам цяперашняе, і ўсім пра гэта адкрыта гаварыць. Малі Хрыста, якому ты пасьвяціўся ад юнацтва, за прасьвятленьне і збаўленьне душаў нашых.<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Строгае жыцьцё тваё і подзьвігі заўважылі айцы на Сьвятой гары. З Божага натхненьня яны адаслалі цябе ў родны край, кажучы: «Ідзі, сыне, каб і там людзі праз цябе пазналі Бога». Вярнуўшыся, ты, сьвяты ойча Антоне, прасьвятліў тваю краіну і стаўся начальнікам збору манахаў, якіх ты прывёў да Хрыста. Малі Госпада, каб ён захаваў нас усіх ад варожых напасьцяў і даў нам збаўленьне.<br>
<br>
<strong>Цяпер...</strong><br>
<br>
<font color="#d00505"><em>Багародзічны (тон 6).</em></font> Радуйся чыстая скарбніца дзявоцтва; радуйся, пачэсная боская краса; радуйся, Дзева, верных збаўленьне; радуйся, Уладарка, Дзева Маці.<br>
<br>
<em><font color="#d00505">Крыжабагародзічны (тон 6).</font></em> Калі Маці Твая і Дзева ўбачыла, як беззаконныя людзі несправядліва прыбівалі Цябе да крыжа, сэрца Яе, як прадказаў Сямён, пранізаў нясьцерпны боль.<br>
<br>
<br>
<strong><font color="#d00505">Адпушчальны трапар</font></strong><br>
<br>
<em><font color="#d00505">(Тон 4)</font></em> Удаліўшыся ад марнотаў сьвету, ты, згодна з евангельскай радаю, пайшоў за Хрыстом і, пажыўшы як анёл, знайшоў ціхае прыстанішча на Афонскай гары. Адтуль, за блаславеньнем айцоў, ты прыйшоў у Кіеў і там закончыў жыцьцё, прасьвятліўшы тваю бацькаўшчыну, паказаўшы многім шлях да валадарства нябеснага і прывёўшы іх да Хрыста. Малі Яго цяпер, Антоне сьвяты, за збаўленьне душаў нашых.<br>
<br>
<strong><font color="#d00505">Кандак</font></strong> <em><font color="#d00505">(тон 8).</font></em> Аддаўшы сябе Богу, якога ты з маладосьці больш за ўсё палюбіў, ты пайшоў усьлед за Ім, а гэты прамінальны сьвет палічыў за нішто. Ты зрабіў сабе ў зямлі пячору і ў ёй мужна змагаўся супраць нябачнага ворага і зазьзяў быццам сонца на ўсю зямлю. Адтуль ты перайшоў да нябесных харомаў. Сёньня, стоячы з анёламі перад пасадам Уладара, памятай аб нас, якія шануем памяць тваю і клічам: «Радуйся, Антоне, ойча наш».