<!DOCTYPE HTML><strong><font color="#d00505">10 жніўня – Пасьвяцьце Перамяненьня і сьв. мучаніка Лаўрэна, архідыякана<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em><br>
<br>
<font color="#d00505">Сьвята</font></strong> <em><font color="#d00505">(тон 4).</font></em> Сёньня Ты, Збавіцелю Хрысьце, зазьзяў ясьней за сонца, паказаўшы на Таборскай гары, што Ты – Слова Айца і што ў велічы міласэрнасьці Тваёй Ты ўзяў на Сябе людзкую прыроду. Дзеля гэтага славім Твой чалавекалюбны провід, Ісусе ўсемагутны, Збавіцелю душ нашых.<br>
<br>
Сёньня, Хрысьце, радуюцца ў небе анёлы, сьвяткуючы разам з людзямі слаўнае зьзяньне аблічча Твайго на Таборскай гары ў прысутнасьці Майсея і Ільлі, і Пятра, Якуба і Яна, якія аддалі хвалу Табе, Ісусе ўсемагутны, Збавіцелю душ нашых.<br>
<br>
Сёньня хай усе зямныя і нябесныя стварэньні зьбяруцца разам, каб славіць Хрыста Бога нашага, які ў боскі спосаб перамяняецца на Таборскай гары ў прысутнасьці выбраных прапаведнікаў Закону і ласкі. Гэта Яго добрая воля, бо Ён Збавіцель душ нашых.<br>
<br>
<strong><font color="#d00505">Мучаніка Лаўрэна</font></strong> <em><font color="#d00505">(тон 1).</font></em> Паслужыўшы беззаганна Слову, у агні ты прынёс сябе як цэласпальную ахвяру прыемную Госпаду, і ўдастоіўся нябеснай радасьці. Маліся, Лаўрэне, за тых, што шануюць цябе.<br>
<br>
Блаславёны чалавеча Божы і мудры мучаніку, ты аддаў сябе, быццам скарб, Госпаду і, паслухмяны Ягоным запаветам, раздаў шчодра ўбогім багацьці незьнішчальныя і выкарыстаў мучэньні сабе на дабро.<br>
<br>
Краса мучанікаў, слаўны і мужны жаўнер, крыніца цудаў і памочнік прыгнечаных, зорка сьветлая, сьвяты мучанік Лаўрэн уславіўся.<br>
<br>
<strong>Слава... цяпер...</strong><br>
<br>
<em><font color="#d00505">(Тон 4)</font></em> Да таго, як Ты, Госпадзе, быў укрыжаваны, гара сталася падобнай да неба, і хмара, быццам шацёр, ацяніла яе. Калі Ты перамяніўся на ёй, і голас Айца засьведчыў аб Табе, там былі прысутныя Пятро і Якуб з Янам – што меліся быць з Табою, калі Цябе здрадліва выдалі, – каб, стаўшыся сьведкамі славы Тваёй, яны не сумеліся, убачыўшы Твае мукі, якім дай і нам у супакоі пакланіцца ў вялікай міласэрнасьці Тваёй.<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 2)</font></em> Сёньня Госпад явіў невыказна славу Боства Свайго на гары Таборскай перад абранымі вучнямі.<br>
<br>
<em><font color="#d00505">Верш.</font></em> Тваё ёсьць неба і Твая зямля.<br>
<br>
Пасьпяшым разам з вучнямі на гару дабрадзейнасьці, каб стацца з імі дастойнымі ласкі.<br>
<br>
<em><font color="#d00505">Верш.</font></em> Табор і Гэрмон у імю Тваім узрадуюцца.<br>
<br>
Ачысьцім, верныя, сэрцы нашыя, каб да нас прыйшла трохсонечная слава ласкі.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 4)</em></font> Да таго, як пацярпець крыжовую сьмерць, Ты, Госпадзе, узяў вучняў Тваіх на высокую гару і перамяніўся перад імі, асьвятляючы іх промнямі сілы Тваёй. Веліччу ўлады Тваёй Ты, дзеля чалавекалюбства, захацеў паказаць ім сьветласьць уваскрасеньня. Дай і нам бачыць гэтую сьветласьць у супакоі, Божа, бо Ты міласэрны і Чалавекалюбец.<br>
<br>
<br>
<strong><font color="#d00505">Адпушчальныя трапары</font></strong><br>
<br>
<font color="#d00505"><strong>Мучаніка Лаўрэна</strong> <em>(тон 4).</em></font> Мучанік Твой, Госпадзе, Лаўрэн, у цярпеньнях вянец нятленны атрымаў ад Цябе, Бога нашага: маючы сілу Тваю, ён перамог мучыцеляў і зьнішчыў дэманаў нікчэмную дзёрзкасьць. Малітвамі яго збаў душы нашыя.<br>
<br>
<strong>Слава... цяпер...</strong><br>
<br>
<font color="#d00505"><strong>Перамяненьня</strong> <em>(тон 7).</em></font> Перамяніўся Ты на гары, Хрысьце Божа, паказаўшы вучням Тваім, наколькі яны маглі ўспрыняць, славу Тваю. Хай і для нас зазьзяе сьветласьць Твая вечная малітвамі Багародзіцы. Сьветладаўча, Слава Табе!