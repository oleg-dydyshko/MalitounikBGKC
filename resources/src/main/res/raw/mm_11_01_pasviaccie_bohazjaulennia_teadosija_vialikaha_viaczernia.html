<!DOCTYPE HTML><font color="#d00505"><strong>11 студзеня – пасьвяцьце Богазьяўленьня. Пачэснага Тэадосія Вялікага<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
(Тон 5)</em></font> Сьвяты баганосны ойча Хвядосе, ты шмат папрацаваў у гэтым жыцьці, праводзячы час у пасьце, малітве і нядрэмнасьці, і быў прыкладам для вучняў тваіх; сёньня ты цешышся з анёламі, няспынна славячы Хрыста Збавіцеля, Бога ад Бога Слова, які схіліў галаву Сваю перад Прадвесьнікам і асьвяціў прыроду вады. Прасі Яго, Яму маліся, ойча сьвяты, дараваць Царкве згоду і супакой, і веліч зьмілаваньня. <font color="#d00505"><em>(Двойчы)</em></font><br>
<br>
Сьвяты баганосны ойча Хвядосе, ласка Духа Сьвятога знайшла душу тваю чыстаю і пасялілася ў ёй. Прасьветлены ейным зьзяньнем, ты славіш няспынна Хрыста, у дзьвюх прыродах адзінага Сына, які быў ахрышчаны рукою Прадвесьніка, і аб якім Айцец пасьведчыў голасам Сваім. Прасі Яго, Яму маліся, ойча сьвяты, дараваць сьвету згоду, супакой і веліч зьмілаваньня. <font color="#d00505"><em>(Двойчы)</em></font><br>
<br>
Сьвяты баганосны ойча Хвядосе, пастом і чысьцінёю нораваў ты ўдастоіўся блаславёнага жыцьця. Пераходзячы да жыцьця вышэйшага, ты загадаў усім радавацца, і цяпер няспынна славіш Хрыста, які невыказна прыняў цела ад Дзевы, і хрышчэньнем у Ярдане патапіў нашыя грахі. Прасі Яго, Яму маліся, ойча сьвяты, дараваць сьвету згоду, супакой і веліч зьмілаваньня. <font color="#d00505"><em>(Двойчы)</em></font><br>
<br>
<strong>Слава...</strong><br>
<br>
<font color="#d00505"><em>(Тон 2)</em></font> Ойча сьвяты, чыстую душу тваю, быццам горад Бога жывога, усьцешылі струмені вады адпушчэньня, калі Хрыстос Бог наш увайшоў у Ярдан і выліў слова веры ўсяму сьвету. Малі Яго, блаславёны Хвядосе, за збаўленьне душ нашых.<br>
<br>
<strong>Цяпер...</strong><br>
<br>
<font color="#d00505"><em>(Тон 2)</em></font> Ты схіліў галаву Тваю перад Прадвесьнікам і скрышыў галовы зьмеяў. Увайшоўшы ў ваду, Ты прасьвятліў усіх, каб нам славіць Цябе, Збавіцелю і Прасьветніку душ нашых.<br>
<br>
<br>
<strong>Чытаньне кнігі Мудрасьці</strong><br>
<em>(Мудр 3.1-10)</em><br>
<br>
Душы праведных у руцэ Бога, і мука не кране іх. Вачам неразумных здавалася, што яны памерлі, іхняе перастаўленьне ўважалася за няшчасьце, і адыход іх ад нас – за згубу; але яны прабываюць у супакоі. Бо, хоць паводле людзкога разуменьня іх сустрэла кара, надзея іх поўная несьмяротнасьці. Пацярпеўшы крыху, яны зазнаюць вялікіх дабрадзействаў. Бог іх дасьведчыў і знайшоў годнымі Сябе. Ён іх выпрабаваў, як золата ў горне і прыняў іх, як цэлапальную ахвяру. У дзень іхняга наведаньня яны зазьзяюць і рассыплюцца, быццам іскры па іржышчы. Будуць судзіць плямёны і панаваць над народамі, і Госпад будзе ўладаром іхнім давеку. Тыя, што спадзяваліся на Яго, зразумеюць праўду, верныя ў любові будуць з Ім прабываць. Бо ласка і міласэрнасьць Ягоная для сьвятых Яго, і Ён наведае выбраных Сваіх.<br>
<br>
<br>
<strong>Чытаньне кнігі Мудрасьці</strong><br>
<em>(Мудр 5.15 – 6.3)</em><br>
<br>
Праведнікі вечна жыць будуць, і іхняя ўзнагарода ў Госпада, і Ўсявышні будзе клапаціцца пра іх. Дзеля гэтага яны атрымаюць карону славы і вянец красы з рукі Госпада. Ён іх пакрые правай рукою Сваёй, і будзе ахоўваць іх плячом Сваім. За зброю возьме зайздросную любоў Сваю, і ўзброіць стварэньне на пакараньне ворагаў. Апранецца ў панцыр справядлівасьці, і шаломам ягоным будзе суд бесстароньні. За шчыт непераможны возьме сабе сьвятасьць, і навострыць, быццам меч, гнеў суровы. І разам з Ім увесь сьвет пойдзе на бой супраць бяздумных. Паляцяць з хмараў стрэлы маланак, паімчацца да мэты, быццам з нацягнутага луку; і прашчы будуць шпурляць град гневу. Воды марскія ўзбу́рацца супраць іх, і рэкі затопяць іх бязьлітасна. Уздымецца супраць іх дух Магутнасьці і, быццам бура, іх паразьвявае. Так беззаконьне спустошыць зямлю, а нікчэмнасьць разбурыць пасады моцных. Дык слухайце, уладары, і разумейце! Навучыцеся, суддзі ўсіх канцоў зямлі! Зважайце, начальнікі многіх, што хваліцеся вялікім лікам вашых падданых! Ад Госпада дадзеная вам улада, і сіла – ад Усявышняга.<br>
<br>
<br>
<strong>Чытаньне кнігі Мудрасьці</strong><br>
<em>(Мудр 4.7-15)</em><br>
<br>
Праведнік, хоць бы і памёр перадчасна, знойдзе супакой. Старасьць ягоная пачэсная не даўгалецьцем, яна ня мерыцца лікам гадоў; сівізна ягоная – мудрасьць, а мера старасьці – жыцьцё беззаганнае. Ён быў даспадобы Богу, знайшоў міласьць у Яго і, жывучы сярод грэшнікаў, быў забраны, каб злосьць не сапсавала думкі ягонай, і няшчырасьць не зьвяла́ душы ягонай. Бо прывабнасьць злога засланяе добрае, і бура пажа́длівасьцяў зацямняе правы розум. Дасягнуўшы рана дасканаласьці, ён шмат перажыў, бо душа яго была мілая Богу, і таму Ён пасьпяшыў забраць яго з благога асяроддзя. А людзі бачылі гэта і не разумелі, і ня ўзялі сабе гэтага да сэрца, што міласэрнасьць і ласка Ягоная з выбранымі Ягонымі, і провід Ягоны з сьвятымі Яго.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 4)</em></font> «Ты бачыў, як Я ўпакорыўся і апрануўся ў твой вобраз, які Я стварыў – Госпад сказаў Яну. – Дык што ж тут дзіўнага, калі Я, быццам слуга, нахілю галаву Маю пад руку тваю, дружа, і, голы, пакрыюся водой, каб у добрасардэчнасьці Маёй пакрыць голых нятленнасьцю».<br>
<br>
<em><font color="#d00505">Верш.</font></em> Мора ўбачыла і ўцякло, Ярдан пацёк назад.<br>
<br>
«Ты зьявіўся ў целе, і ўлоньне дзявочае, застаўшыся непарушным, прыняла Цябе. Печ, што не апаліла юнакоў, была вобразам гэтага. Я ж сена, дык як ўскладу руку на агонь, перад якім дрыжаць усе нябесныя і зямныя стварэньні, Ісусе, Улада́ру ўсемагутны, Збавіцелю душ нашых?»<br>
<br>
<em><font color="#d00505">Верш.</font></em> Што з табой, мора, што ты ўцякло, чаму ты, Ярдане, пацёк назад?<br>
<br>
«Абмый Мяне, беззаганнага, у вадзе Ярданскай, – Госпад адказвае Яну, – і людзка́я прырода, апаганеная праступкам Адама, ста́нецца зноў чыстаю. У Маім хрышчэньні даецца ўсім абнаўленьне вадою і Духам».<br>
<br>
<strong>Слава...</strong><br>
<br>
<em><font color="#d00505">(Тон 8)</font></em> Хоры манахаў лічаць цябе, ойча Хвядосе, сваім настаўнікам, навучыўшыся хадзіць тваім шляхам. Шчасьлівы ты, бо, папрацаваўшы для Хрыста і перамогшы варожыя сілы, ты стаўся суразмоўцам анёлаў і суўдзельнікам жыцьця сьвятых і праведных. Маліся разам з імі Госпаду за збаўленьне душ нашых.<br>
<br>
<strong>Цяпер...</strong><br>
<br>
<em><font color="#d00505">(Тон 8)</font></em> Анёльскія хоры жахнуліся, калі ўбачылі, як Ты, Збавіцелю, стаў голы ў Ярдане, і, схіліўшы галаву, прыняў хрост ад Яна. Тваім дабравольным зьбядненьнем сьвет узбагаціўся. Госпадзе, слава Табе!<br>
<br>
<br>
<font color="#d00505"><strong>Адпушчальныя трапары<br>
<br>
Сьвятога</strong> <em>(тон 8).</em></font> Струменямі сьлёз тваіх пустыню бясплодную ты ўрадліваю зрабіў, і стогнамі душы плады высілкаў тваіх у сто разоў памножыў, і быў для ўсіх сьветачам, зьзяючы цудамі, Хвядосе, ойча наш. Малі Хрыста Бога збавіць душы нашыя.<br>
<br>
<strong>Слава... цяпер...</strong><br>
<br>
<font color="#d00505"><strong>Трапар сьвята</strong> <em>(тон 1).</em></font> Калі Ты, Госпадзе, хрысьціўся ў Ярдане, адбылося пакланеньне Тройцы. Голас Айца засьведчыў аб Табе, называючы Цябе любым Сынам; і Дух у выглядзе голуба пацьвердзіў праўдзівасьць гэтых слоў. Хрысьце Божа, які зьявіўся нам і сьвет асьвяціў, слава Табе.