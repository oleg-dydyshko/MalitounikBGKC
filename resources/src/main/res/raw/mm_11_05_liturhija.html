<!DOCTYPE HTML><font color="#d00505"><strong>11 траўня – Сьвятых і роўных апосталам настаўнікаў славянскіх Кірылы і Мятода</strong></font><br>
<br>
<strong><font color="#d00505">ЛІТУРГІЯ<br>
<br>
Трапар</font></strong> <em><font color="#d00505">(тон 4).</font></em> Роўныя апосталам настаўнікі славянскія Кірыла і Мятодзе багамудрыя, Уладара ўсіх маліце, каб Ён умацаваў славянскія народы ў веры і згодзе, дараваў супакой усяму сьвету і душам нашым веліч свайго зьмілаваньня.<br>
<br>
<strong><font color="#d00505">Кандак</font></strong> <em><font color="#d00505">(тон 3).</font></em> Сьвятая пара асьветнікаў нашых, Кірыла і Мятодзе, вы цераз пераклад Боскіх пісаньняў адчынілі нам богапазнаньня крыніцу, з якое да сёньняшняга дня шчодра чэрпаем, славячы вас; і цяпер, стоячы перад пасадам Усявышняга, безупынна моліцеся за ўсіх нас.<br>
<br>
<strong><font color="#d00505">Пракімен</font></strong> <em><font color="#d00505">(Пс 115:6,3).</font></em> Дарагая ў вачох Госпада сьмерць сьвятых Яго.<br>
<br>
<font color="#d00505"><em>Верш:</em></font> Чым адплачу Госпаду за ўсе дабрадзействы Яго?<br>
<br>
<br>
<strong><font color="#d00505">Чытаньне лісту сьвятога апостала Паўла да габрэяў </font></strong><font color="#d00505"><em>(Гбр 13.17-21)</em></font><br>
<br>
Браты, слухайце настаўнікаў вашых і будзьце ім паслухмянымі, бо яны чуваюць над нашымі душамі і забавязаныя здаць з гэтага справаздачу; дык хай гэта робяць з радасьцю, а не ўздыхаючы, бо гэта не было б карысна для вас. Маліцеся за нас, бо мы перакананыя, што маем чыстае сумленьне, стараючыся ва ўсім паступаць справядліва. Асабліва прашу спрычыніцца, каб я быў хутчэй вернуты вам. Бог жа міру, які сілаю крыві вечнага запавету ўзьняў з мёртвых Вялікага Пастыра авец, Госпада нашага Ісуса, няхай удасканаліць вас у кожнай добрай справе, каб вы заўсёды чынілі Ягоную волю, і рабілі тое, што даспадобы Яму, праз Ісуса Хрыста, якому слава на вякі вечныя. Амін.<br>
<br>
<strong><font color="#d00505">Алілуя</font></strong> <em><font color="#d00505">(Пс 131:9,13).</font></em> Сьвятары Твае, Госпадзе, апрануцца ў справядлівасьць, і сьвятыя Твае ў радасьці жыць будуць.<br>
<br>
<em><font color="#d00505">Верш:</font></em> Госпад выбраў Сыён, захацеў мець яго жыльлём сабе.<br>
<br>
<br>
<strong><font color="#d00505">Чытаньне сьвятога Евангельля паводле Мацьвея</font></strong> <em><font color="#d00505">(Мц 5.14-19)</font></em><br>
<br>
Сказаў Госпад вучням сваім: “Вы – сьвятло сьвету. Ня можа схавацца места, што стаіць на гары. І, запаліўшы сьвечку, не стаўляюць яе пад судзінаю, але на сьвечніку, каб сьвяціла ўсім у доме. Гэтак няхай вашае сьвятло сьвеціць перад людзьмі, каб яны бачылі вашыя добрыя ўчынкі і ўславілі вашага Айца, што ў небе. Ня думайце, што Я прыйшоў парушыць закон ці прарокаў; не парушыць прыйшоў Я, але выканаць. Бо сапраўды кажу вам: пакуль не праміне неба і зямля, ніводная ёта, ці рыса не праміне з закону, пакуль ня споўніцца ўсё. Вось жа, хто парушыць адно з гэтых найменшых прыказаньняў і навучыць таго людзей, той найменшым будзе названы ў Нябесным Валадарстве; а хто споўніць і навучыць, той будзе названы вялікім у Нябесным Валадарстве”.<br>
<br>
<font color="#d00505"><strong>Прычасьнік:</strong></font> Памяць праведніка жыць будзе вечна, благое весткі ён не збаіцца. Алілуя, алілуя, алілуя.<br>
<br>
