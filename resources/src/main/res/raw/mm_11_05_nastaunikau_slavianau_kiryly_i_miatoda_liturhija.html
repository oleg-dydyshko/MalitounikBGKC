<!DOCTYPE HTML><strong><font color="#d00505">11 траўня – сьвятых і роўных апосталам настаўнікаў славянскіх Кірылы і Мятода</font></strong><br>
<br>
<font color="#d00505"><strong>ЛІТУРГІЯ<br>
<br>
Трапар</strong> <em>(тон 4).</em></font> Роўныя апосталам настаўнікі славянскія Кірыла і Мятодзе багамудрыя, Уладарá ўсіх маліце, каб Ён умацаваў славянскія народы ў веры і згодзе, дараваў супакой усяму сьвету і душам нашым веліч Свайго зьмілаваньня.<br>
<br>
<font color="#d00505"><strong>Кандак</strong> <em>(тон 3).</em></font> Сьвятая пара асьветнікаў нашых, Кірыла і Мятодзе, вы цераз пераклад Боскіх пісаньняў адчынілі нам богапазнаньня крыніцу, з якое да сёньняшняга дня шчодра чэрпаем, славячы вас; і цяпер, стоячы перад пасадам Усявышняга, безупынна моліцеся за ўсіх нас.<br>
<br>
<font color="#d00505"><strong>Пракімен</strong> <em>(Пс 115.6, 3).</em></font> Дарагая ў вачох Госпада сьмерць сьвятых Яго.<br>
<br>
<em><font color="#d00505">Верш.</font></em> Чым адплачу Госпаду за ўсе дабрадзействы Яго?<br>
<br>
<br>
<strong>Чытаньне лісту сьвятога апостала Паўла да габрэяў </strong><em>(Гбр 13.17-21)</em><br>
<br>
Браты, слухайце настаўнікаў вашых і будзьце ім паслухмянымі, бо яны чуваюць над нашымі душамі і забавязаныя здаць з гэтага справаздачу; дык хай гэта робяць з радасьцю, а не ўздыхаючы, бо гэта не было б карысна для вас. Маліцеся за нас, бо мы перакананыя, што маем чыстае сумленьне, стараючыся ва ўсім паступаць справядліва. Асабліва прашу спрычыніцца, каб я быў хутчэй вернуты вам. Бог жа міру, які сілаю крыві вечнага запавету ўзьняў з мёртвых Вялікага Пастыра авец, Госпада нашага Ісуса, няхай удасканаліць вас у кожнай добрай справе, каб вы заўсёды чынілі Ягоную волю, і рабілі тое, што даспадобы Яму, праз Ісуса Хрыста, якому слава на вякі вечныя. Амін.<br>
<br>
<font color="#d00505"><strong>Алілуя</strong> <em>(Пс 131.9, 13).</em></font> Сьвятары Твае, Госпадзе, апрануцца ў справядлівасьць, і сьвятыя Твае ў радасьці жыць будуць.<br>
<br>
<font color="#d00505"><em>Верш.</em></font> Госпад выбраў Сыён, захацеў мець яго жыльлём Сабе.<br>
<br>
<br>
<strong>Чытаньне сьвятога Евангельля паводле Мацьвея</strong> <em>(Мц 5.14-19)</em><br>
<br>
Сказаў Госпад вучням сваім: «Вы – сьвятло сьвету. Ня можа схавацца места, што стаіць на гары. І, запаліўшы сьвечку, не стаўляюць яе пад судзінаю, але на сьвечніку, каб сьвяціла ўсім у доме. Гэтак няхай вашае сьвятло сьвеціць перад людзьмі, каб яны бачылі вашыя добрыя ўчынкі і ўславілі вашага Айца, што ў небе. Ня думайце, што Я прыйшоў парушыць закон ці прарокаў; не парушыць прыйшоў Я, але выканаць. Бо сапраўды кажу вам: пакуль не праміне неба і зямля, ніводная ёта, ці рыса не праміне з закону, пакуль ня споўніцца ўсё. Вось жа, хто парушыць адно з гэтых найменшых прыказаньняў і навучыць таго людзей, той найменшым будзе названы ў Нябесным Валадарстве; а хто споўніць і навучыць, той будзе названы вялікім у Нябесным Валадарстве».<br>
<br>
<br>
<strong><font color="#d00505">Прычасьнік.</font></strong> Памяць праведніка жыць будзе вечна, благое весткі ён не збаіцца. Алілуя, алілуя, алілуя.