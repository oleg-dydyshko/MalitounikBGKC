<!DOCTYPE HTML><strong><font color="#d00505">11 чэрвеня – сьвятых апосталаў Баўтрамея і Варнавы<br>
<br>
ВЯЧЭРНЯ</font></strong><br>
<br>
<em><font color="#d00505">На <strong>«Госпадзе, Цябе клічу...»:</strong><br>
<br>
(Тон 4)</font></em> Сеткаю словаў тваіх, багамоўны<br>
апостале Баўтрамею, з глыбіні марнотаў і лютага бязбожжа, ты выцягнуў усе куткі<br>
зямлі і прывёў вераю да Хрыста, які даў табе гэтую ласку як вучню і настаўніку<br>
боскіх тайнаў.<br>
<br>
Сонца славы, Ісус, Бог наш паслаў цябе, багамудры Баўтрамею, быццам прамень, у сьвет, каб разагнаць туман бязбожжа і прасьвятліць усіх, што сядзелі ў цемры<br>
няведаньня, і даць ім у спадчыну сьвятло.<br>
<br>
Ты, слаўны Баўтрамею, паслухаўся загаду Таго, чыіх загадаў усё слухаецца, і прыпадобніўся да Яго як настаўнік праўды. Ты выпіў з радасьцю чашу сьмерці дзеля Крыжа і цяпер прабываеш з Апошняй Мэтай нашых жаданьняў як спаўжыхар анёлаў і<br>
апосталаў.<br>
<br>
<font color="#d00505"><em>(Тон 4)</em></font> Ты, апостале, прыняў вялікую ўладу<br>
над дэманамі і сілу адганяць імем Хрыста начальнікаў цемры; ты абышоў усю<br>
зямлю і прасьвятліў усіх, быццам сонца, і быў у слаўным Рыме першым<br>
прапаведнікам Хрыстовага збавеннага прыйсьця.<br>
<br>
Тваё жыцьцё на зямлі, апостале Варнава, падобным было да першаснага стану; як муж сапраўды добры прыродаю, ты быў названы сынам пацяшэньня, і дабрынёю звычаеў тваіх і чысьцінёю розуму ты явіўся шчырым вучнем Хрыстовым.<br>
<br>
Арган добра адладжаны дзеяньнем Духа, ты, апостале Варнава, пасьвяціў сябе клікаць усе народы і настаўляць іх да пазнаньня Хрыста словамі і ўчынкамі; ты ўсіх прасьвятліў і навучыў вызнаваць сапраўдную Боскасьць Ісуса, Збавіцеля душаў нашых.<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Варнава ўсяхвальны, сьветлы посуд<br>
Сьвятога Духа, сын пацяшэньня; перад тым, як ты пазнаў Паўла, ты быў старэйшым<br>
сярод сямідзесяці вучняў; пасьля разам з Паўлам прапаведаваў Евангельле па ўсёй<br>
зямлі. Споўніўшы пасланство ласкі, ты прынёс сябе Настаўніку твайму як<br>
цэлапальную чыстую ахвяру. Маліся заўсёды, просім цябе, апостале слаўны, за<br>
збаўленьне душаў нашых.<br>
<br>
<strong>Цяпер...</strong><br>
<br>
<em><font color="#d00505">Сьвята, або наступны Дагматык, тон 6:</font></em><br>
<br>
Хто Цябе не назаве шчасьліваю, Найсьвятая Дзева, хто ня будзе славіць, Чыстая, мацярынства Тваё? Адзінародны Сын, што спрадвеку зазьзяў ад Айца, ад Цябе, прыняўшы цела, у невыказны спосаб нарадзіўся. Праўдзівы Бог, Ён стаўся праўдзівым чалавекам дзеля нас, непадзельны на дзьве асобы, але ў дзьвюх нязьлітных прыродах пазнавальны. Малі Яго, Чыстая і Блаславёная, даць зьмілаваньне душам нашым.<br>
<br>
<br>
<strong>Чытаньне першага лісту сьвятога апостала Пятра</strong> <em>(1 Пт 1.3-9)</em><br>
<br>
Браты, хай будзе блаславёны Бог і Айцец Госпада нашага Ісуса Хрыста. Ён, у вялікай міласэрнасьці Сваёй, праз уваскрасеньне з мёртвых Ісуса Хрыста нанова нарадзіў нас да жывой надзеі, да спадчыны незьнішчальнай і чыстай, што ніколі не завяне, якая прызначаная для нас у небе. Сілаю Божаю праз веру вы ахаваныя для збаўленьня, якое мае аб’явіцца ў апошні час. Дзеля гэтага цешцеся, хоць цяпер вам і<br>
прыходзіцца зазнаць суму ад розных выпрабаваньняў. Праз гэта вартасьць веры<br>
вашай станецца больш каштоўнай за золата — якое, хоць і выпрабоўваецца агнём,<br>
але падуладнае зьнішчэньню, — на славу і хвалу ў аб’яўленьні Ісуса Хрыста. Вы,<br>
ня бачыўшы, любіце Яго; і верыце ў Яго, хоць ня бачыце, а будзеце цешыцца<br>
радасьцю вялікай і поўнай хвалы, калі асягнеце мэту вашай веры — збаўленьне<br>
душаў.<br>
<br>
<br>
<strong>Чытаньне першага лісту сьвятога апостала Пятра</strong> <em>(1 Пт 1.13-19)</em><br>
<br>
Мілыя мае, падперазаўшы паясьніцы розуму вашага, будзьце цьвярозымі, мейце дасканалую надзею на ласку, якая будзе вашым удзелам у аб’яўленьні Ісуса Хрыста. Як паслухмяныя дзеткі, не кіруйцеся вашымі ранейшымі пажаданьнямі, калі вы былі яшчэ несьвядомымі, але ўсімі вашымі паводзінамі станьцеся сьвятымі на прыклад Сьвятога, які вас паклікаў; бо напісана: «Будзьце сьвятымі, бо Я сьвяты». Бо калі вы называеце Айцом Таго, Хто судзіць кожнага паводле ўчынкаў ягоных і не ўзіраецца на аблічча, дык у страху праводзьце час ваш тут на чужыне. Вы ведаеце, што вы былі выкупленыя ад вашых благіх звычаяў, атрыманых у спадчыну ад продкаў вашых, не недаўгавечным срэбрам ці золатам, але<br>
шматкаштоўнаю крывёю Хрыста, быццам беззаганнага і чыстага Ягняці.<br>
<br>
<br>
<strong>Чытаньне першага лісту сьвятога апостала Пятра</strong> <em>(1 Пт 2.11-24)</em><br>
<br>
Мілыя мае, прашу вас, як падарожнікаў і прыхадняў, каб вы ўстрымліваліся ад цялесных пажаданьняў, што супраць душы ваююць. Хай ваш спосаб жыцьця сярод паганаў будзе добрым, каб яны бачылі вашыя ўчынкі і славілі Бога ў дзень наведаньня за тое, за што цяпер вас<br>
ачарняюць як злачынцаў. Будзьце паслухмянымі кожнаму людзкому начальству з увагі на Госпада: ці то каралю, які мае ўладу, ці намесьніку ягонаму,<br>
пасланаму, каб караць злачынцаў і ахоўваць тых, што робяць добра. Бо такая<br>
ёсьць воля Божая, каб вы рабілі добрыя ўчынкі і тым затыкалі вусны невуцтву<br>
неразумных. Захоўвайцеся як людзі свабодныя — не як тыя, для якіх свабода<br>
служыць для апраўданьня зла, але як слугі Божыя. Шануйце ўсіх, любеце братоў,<br>
бойцеся Бога, караля паважайце. Слугі, з страхам слухайце гаспадароў, ня толькі добрых і лагодных, але таксама суровых. Бо прыемна Богу, калі нехта, з увагі на сумленьне, падлеглае Богу, пераносіць гора, церпячы несправядліва. Бо якая вам хвала, калі вас караюць за грахі вашыя? Але Богу падабаецца, калі вы, робячы добра, пераносіце цярпеньні: да гэтага ж вы пакліканыя. Хрыстос таксама пацярпеў за вас і пакінуў вам прыклад, каб вы ішлі сьледам за Ім. «Ён не ўчыніў ніякага граху, і ў вуснах Яго не было подступу». Ён, калі Яго зьневажалі, не зьневажаў узаемна, калі цярпеў, не пагражаў, але перадаў Таму, Хто чыніць справядлівы суд. Ён Сам у Сваім целе, узьнёс нашыя грахі на дрэва, каб мы перасталі быць удзельнікамі граху, а жылі для справядлівасьці. Ранамі Ягонымі вы аздароўленыя. <br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 1)</font></em> Па ўсёй зямлі разышлося вашае<br>
вучэньне, багавідцы апосталы, і прасьвятліла душы людзей, што зблудзілі, і<br>
прывяло іх да Хрыста ласкаю прапаведаваньня. Маліцеся цяпер, каб нашым душам атрымаць супакой і веліч зьмілаваньня.<br>
<br>
<em><font color="#d00505">Верш.</font></em> Па ўсёй зямлі разышоўся голас іх, і аж да канцоў сьвету словы іх.<br>
<br>
Сьветачы ясныя Хрыстовыя, посуды пачэсныя, што зьмяшчаюць сьвятло Духа; царкоўныя стаўпы, нябёсы слаўныя, што абвяшчаюць славу Божую: маліце Яго дараваць душам нашым супакой і веліч зьмілаваньня.<br>
<br>
<em><font color="#d00505">Верш.</font></em> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
Вы, слаўныя, прывялі да Хрыста Бога народы, збаўленыя крывёю Таго, Хто захацеў нарадзіцца на зямлі і прыняць крыж і сьмерць. Маліце Яго цяпер дараваць душам нашым супакой і веліч зьмілаваньня.<br>
<br>
<strong>Слава...</strong><br>
<br>
<em><font color="#d00505">(Тон 8)</font></em> Апостале Збавіцеля, Варнава ўсяхвальны, скарбніца веры, сыне пацяшэньня, ціхі прытулак у буры, мы памятаем пра тваю блізкасьць да Бога і таму просім: маліся, каб захавацца ў супакоі душам нашым.<br>
<br>
<strong>Цяпер...</strong><br>
<br>
<font color="#d00505"><em>Сьвята, або багародзічны нядзельны тон 8:</em></font><br>
<br>
Чыстая Дзева, што Бога ў целе невыказна зачала, Маці Бога ўсявышняга, прымі маленьні слугаў Тваіх, Усячыстая, дай ачышчэньне ад правінаў і, выслухаўшы малітвы слугаў Тваіх, маліся за збаўленьне душаў нашых.<br>
<br>
<br>
<strong><font color="#d00505">Адпушчальныя трапары<br>
<br>
Трапар</font></strong> <font color="#d00505"><em>(тон 3).</em></font> Апосталы сьвятыя, маліце<br>
міласэрнага Бога, каб Ён дараваў душам нашым адпушчэньне грахоў.<br>
<br>
<strong>Слава... цяпер...</strong><br>
<br>
<em><font color="#d00505">Трапар сьвята, або наступны нядзельны, тон 3:</font></em><br>
<br>
Цябе, Хадайніцу за збаўленьне наша, славім, Багародзіца Дзева, бо целам, якое Ён узяў ад Цябе, Сын Твой і Бог наш на крыжы пацярпеў і як Чалавекалюбец ад тленнасьці выбавіў нас.