<!DOCTYPE HTML><font color="#d00505"><strong>11 жніўня – Пасьвяцьце Перамяненьня і сьвятога мучаніка Еўпла<br>
<br>
ВЯЧЭРНЯ</strong><br>
<br>
<em>На </em><strong><em>«Госпадзе, Цябе клічу...»:</em><br>
<br>
Сьвята</strong> <em>(тон 1).</em></font> Ты, што некалі на гары Сынайскай Майсею сказаў «Я Бог існы», сёньня на Таборскай гары перамяніўся, паказаўшы веліч Сваю ў праменным зьзяньні. Дзеля гэтага, Хрысьце, узьвялічваем Тваю магутнасьць.<br>
<br>
Узяўшы Сваіх вучняў Пятра, Якуба і Яна, Ты, Хрысьце, завёў іх на гару і паказаў ім вялікі цуд Твайго прыйсьця і вечную красу боскасьці Тваёй.<br>
<br>
Ня ў сілах сьцярпець Твайго, Хрысьце, перамяненьня, апосталы Твае палі ніцма на зямлю, дзівячыся Тваёй Боскай магутнасьці. У сіле Тваёй Ты, Недасяжны, зазьзяў ярчэй за сонца.<br>
<br>
<font color="#d00505"><strong>Мучаніка Еўпла</strong></font> <em><font color="#d00505">(тон 4).</font></em> Ты лёгка пераплыў мора мучэньняў подыхам Духа і накіраваўся да ціхага прыстанішча валадарства Божага, дзе ты атрымаў багатую ўзнагароду за свае цярпеньні, і цяпер разам з анёламі прабываеш у прысутнасьці ўладара ўсяго стварэньня.<br>
<br>
Апрануты ў пурпуру крыві сваёй, слаўны, і ўкаранаваны рукой Жыцьцядаўца вянцом перамогі, ты жывеш цяпер у небе, саўдзельнік валадраства ўсядобрага; дзеля гэтага мы славім цябе, як сапраўднага мучаніка, слугу Слова і абаронцу веры.<br>
<br>
Еўпл слаўны, слуга тайнаў Уладара, як авечку самога сябе прывёў і быў засечаны мячом, стаўшыся духмянай ахвяраю, Божым ягнём. Дзеля гэтага сёньня ўсе мы славім яго, сьвяткуючы ягоную сьветлую памяць.<br>
<br>
<strong>Слава... цяпер...</strong><br>
<br>
<em><font color="#d00505">(Тон 4)</font></em> Гара, раней змрочная і хмарная, сёньня сталася пачэснай і сьвятой, бо ногі Твае, Госпадзе, сталі на ёй. Адвечная і запаветная тайна ў дзівосным перамяненьні Тваім сталася ўрэшце вядомай Пятру, Якубу і Яну. Ня ў сілах трываць зьзяньня твару Твайго і сьветласьці вопраткі Тваёй, яны, пакрыўшыся, палі ніцма на зямлю і, агорнутыя страхам, дзівіліся, гледзячы як Майсей і Ільля вялі гутарку з Табою пра тое, што мае быць; і чуючы голас Айца, які засьведчыў аб Табе, кажучы: «Гэта Сын мой любы, якому спагадаю; слухайце Яго, бо Ён даў багацьце зьмілаваньня сьвету ўсяму».<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 2)</em></font> З жаданьнем абнавіць Адамаву прыроду, Хрыстос сёньня ўзыходзіць на гару, каб паказаць вучням боскасьць Сваю.<br>
<br>
<em><font color="#d00505">Верш.</font></em> Тваё ёсьць неба і Твая зямля.<br>
<br>
Патройнае сьвятло славы Тваёй, Збавіцелю, сьвеціць невыказна на Таборскай гары і прасьвятляе ўвесь сусьвет.<br>
<br>
<font color="#d00505"><em>Верш.</em></font> Табор і Гэрмон у імю Тваім узрадуюцца.<br>
<br>
Вучні Твае, Слова, убачыўшы раптам перамяненьне вопраткі Тваёй і ўсяго цела Твайго, палі ў страху ніцма на зямлю.<br>
<br>
<strong>Слава... цяпер...</strong><br>
<br>
<em><font color="#d00505">(Тон 4)</font></em> Узяўшы з Сабою выбраных вучняў, Збавіцель перамяніўся на гары ў сіле, паказаўшы, што тыя, якія прасьвятліліся дабрачыннасьцямі, будуць годнымі боскай славы. Хрыстовыя суразмоўцы, Майсей і Ільля, засьведчылі, што Ён – Уладар жывых і мёртвых, і Бог, які некалі гаварыў праз закон і прарокаў; і голас Айца з сьветлай хмары загадаў слухацца Яго, кажучы: «Слухайце Таго, які пекла крыжом перамог і дараваў мёртвым вечнае жыцьцё».<br>
<br>
<br>
<font color="#d00505"><strong>Адпушчальныя трапары<br>
<br>
Мучаніка Еўпла</strong> <em>(тон 4).</em></font> Мучанік Твой, Госпадзе, Еўпл у цярпеньнях вянец нятленны атрымаў ад Цябе, Бога нашага. Маючы сілу Тваю, ён перамог мучыцеляў і зьнішчыў дэманаў нікчэмную дзёрзкасьць. Малітвамі яго збаў душы нашыя.<br>
<br>
<strong>Слава... цяпер...</strong><br>
<br>
<font color="#d00505"><strong>Перамяненьня</strong> <em>(тон 7).</em></font> Перамяніўся Ты на гары, Хрысьце Божа, паказаўшы вучням Тваім, наколькі яны маглі ўспрыняць, славу Тваю. Хай і для нас зазьзяе сьветласьць Твая вечная малітвамі Багародзіцы. Сьветладаўча, Слава Табе!