<!DOCTYPE HTML><strong><font color="#d00505">11 верасьня – Пасьвяцьце Нараджэньня Багародзіцы. Сьвятой маці нашай Тадоры</font></strong><br>
<br>
<font color="#d00505"><em>(Таксама бярэцца служба сьвятога сьвятамучаніка Аўтанома)</em><br>
<br>
<strong>ВЯЧЭРНЯ</strong><br>
<br>
<em>На </em><strong><em>«Госпадзе, Цябе клічу...»:</em></strong></font><br>
<br>
<strong><font color="#d00505">Сьвятой маці Тадоры</font></strong> <em><font color="#d00505">(тон 4).</font></em> Хоць ты, Тадора, мела жаночае цела, ты пасялілася сярод мужчынаў і пайшла шляхам подзьвігаў, пасільных ім, стрымаўшы свае пажаданьні і ўтаймаваўшы цела нястомнымі малітвамі і пастом, і нязьменнай пільнасьцю.<br>
<br>
Сонца да захаду свайго ня бачыла ніколі, каб ты зграшыла. Затое Незаходнае Сонца, Сэрцазнаўца Госпад, які бачыць рэчы ўтоеныя, угледзеў цябе і асьвяціў сьвятлом пакаяньня вочы сэрца твайго, і ты дагаджала Яму ўстрыманасьцю і дасканаласьцю дабрадзейнасьцяў.<br>
<br>
Не разумеючы варожых падкопаў, ты, Тадора слаўная, палюбіла бацькоўскай любоўю дзіця, якое не нарадзіла, і ўзгадоўвала яго, цярпліва пераносячы незаслужанае ганьбаваньне ад людзей. Дзеля гэтага сьвяткуем тваю пачэсную памяць.<br>
<br>
<strong><font color="#d00505">Сьвятамучаніка Аўтанома</font></strong> <em><font color="#d00505">(тон 4).</font></em> Прасьветлены дабрадзейнасьцямі, упрыгожаны набожнасьцю, ты быў Божым сьвятаром і, як яснае сонца, прайшоў сьвет, сеючы паўсюль веру прапаведаваньнем, выкараняючы спакусы сярпом языка твайго, мудры сьвятаначальніку і вялікі прапаведніку Аўтаноме.<br>
<br>
Ты, Аўтаноме, пайшоў на вялікія мукі і мужнае змаганьне; пабіты мноствам камянёў, ты зрабіў з іх лесьвіцу, па якой ты ўзышоў да Бога, як пераможца, дзе разам з хорамі анёлаў молішся за ўвесь сьвет.<br>
<br>
Упрыгожыўшы вопратку сваёй крывёю, ты, Аўтаноме сьвяты, ласкаю Духа Сьвятога пайшоў на мукі і ўзышоў да нябесных харомаў, куды раней узышоў наш папярэднік Ісус, і там атрымаў ад Бога вянок перамогі разам з усімі, што пралілі кроў за Яго.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 4)</em></font> Згодна з аб’яўленьнем анёла сёньня родзіцца ад праведных Якіма і Ганны чысты плод – Дзева, неба і пасад Божы, скарбніца чысьціні, – і прадвяшчае радасьць усяму сьвету. Яна – хадайніца жыцьця нашага, адмена праклёну і крыніца блаславеньня. Дык у нараджэньні Тваім, Дзева Богазваная, выпрасі супакою для сьвету і велічы зьмілаваньня для душаў нашых.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 8)</em></font> Ганна бязьдзетная плакала горка, шчыра жадаючы дзіцяці, і вось нарадзіла Дзяўчо, пахвалу ўсяго роду людзкога.<br>
<br>
<font color="#d00505"><em>Верш.</em></font> Слухай, дачка, глянь і прыхілі вуха тваё.<br>
<br>
Пачэснае нараджэньне ўсячыстае Дзевы, якою сьвет абнавіўся, у песьнях уславім.<br>
<br>
<font color="#d00505"><em>Верш.</em></font> Вяльможы людзкія будуць шукаць ласкі ў цябе.<br>
<br>
Радуйцеся, мудрыя прарокі, што ад імя Бога прадвяшчалі будучыню, бо сёньня родзіцца Дзева, ад якое народзіцца Збаўленьне сьвету.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 4)</em></font> Хай няплодная Ганна сёньня радасна запляскае ў далоні, хай зямля прасьветліцца, хай уладары ўсьцешацца, сьвятары хай узрадуюцца з блаславенства, і хай увесь сьвет сьвяткуе, бо вось Уладарка і беззаганная Нявеста Айца з кораня Ясеевага ўзрасла. Ужо больш жанчыны ня родзяць у болях дзяцей, бо радасьць закрасавала і жыцьцё для людзей запанавала на ўсім сьвеце. Дары Якіма ўжо больш не адкідаюцца, і плач Ганны на радасьць перамяняецца. «Хай радуецца са мною – кажа яна, – увесь абраны Ізраіль, бо Госпад даў мне адухоўленую палату сваёй боскай славы для суцяшэньня, радасьці і збаўленьня душаў нашых».<br>
<br>
<br>
<font color="#d00505"><strong>Адпушчальныя трапары</strong></font><br>
<br>
<strong><font color="#d00505">Сьвятой маці Тадоры</font></strong> <em><font color="#d00505">(тон 8).</font></em> У табе, маці, верна захаваўся вобраз Божы: узяўшы крыж, ты пайшла ўсьлед за Хрыстом і на справе навучала не клапаціцца аб целе, бо яно прамінае, але дбаць пра душу, рэч несьмяротную. Дзеля гэтага разам з анёламі радуецца, сьвятая Тадора, дух твой.<br>
<br>
<strong>Слава...<br>
<br>
<font color="#d00505">Сьвятамучаніка Аўтанома</font></strong> <em><font color="#d00505">(тон 4).</font></em> Царква ведае цябе як пачэснага сьвятаначальніка і вернага мучаніка. Яна кліча ўсіх на сьвята, каб ушанаваць тваю сьвятую памяць, Аўтаноме, сьветачу красны і Тройцы ўгодніку. Малі за нас адзінага Чалавекалюбца Бога.<br>
<br>
<strong>Цяпер...<br>
<br>
<font color="#d00505">Сьвята <font color="#d00505">Нараджэньня Багародзіцы</font></font></strong> <em><font color="#d00505">(тон 4).</font></em> Нараджэньне Тваё, Багародзіца Дзева, радасьць абвясьціла ўсяму сьвету, бо з Цябе ўзышло Сонца праведнасьці, Хрыстос Бог наш, які, адмяніўшы праклён, даў блаславеньне і, зьнішчыўшы сьмерць, дараваў жыцьцё вечнае.