<!DOCTYPE HTML><strong><font color="#d00505">11-17 сьнежня – Нядзеля праайцоў<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">6 песьняў нядзельных належнага тону і 4 наступныя:<br>
<br>
(Тон 8)</font></em> Згадайма сёньня праайцоў, і ўсхвалім Хрыста-Збаўцу, які ўзьнёс іх над усімі народамі. Ён – Госпад і Магутны Ўладар, які ў іх паказаў моц Сваю, уславіўся вялікімі цудамі і ўзрасьціў ад іх адзіную Дзеву, Божае Дзяўчо, Марыю чыстую. З Яе вырасла цудоўна кветка – Хрыстос Жыцьцядаўца, які даў усім невычэрпную спажыву і вечнае збаўленьне.<br>
<br>
Улада́ру Госпадзе, Ты выбавіў трох юнакоў з агню і Данілу з ільвіных пашчаў. Ты блаславіў Абрагама і Ісаака, слугу Твайго, і ягонага сына Якуба, і з іхняга семя Ты захацеў стацца адным з нас, каб айцоў нашых, што ўпалі, збавіць крыжом і ўваскрасеньнем Тваім, разарваць пякельныя путы і ўзьняць усіх памёрлых ад веку, што цяпер пакланяюцца Табе, Хры́сьце і вечны Ўлада́ру.<br>
<br>
Тры сьвятыя мудрыя юнакі, аросьненыя Духам, хадзілі сярод полымя і вераю перамаглі сілу агню. Яны явілі нам вобраз Тройцы і прыйсьця ў целе Хрыста. І Даніла праведны стаўся пераможцам ільвоў. Малітвамі іх, просім Цябе, чалавекалюбны Збавіцелю і Госпадзе, выбавіць і нас ад нязгаснага і вечнага агню і зрабіць нас годнымі валадарства Твайго.<br>
<br>
Верныя і сьвятыя юнакі, што стаялі ў вогненнай печы, быццам расою пакрытыя, былі тайным вобразам Твайго прыйсьця ад Дзевы, калі Ты нам зазьзяў, застаўшыся нязьменным. І праведны Даніла, дзівосны прарок, прадказаў Тваё Боскае другое прыйсьце, кажучы: «Я бачыў пасады пастаўленыя, і суддзяў на іх, і вогненную раку́». Малітвамі іх, Хры́сьце, дай нам выбавіцца ад яе.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Усхвалім сёньня, верныя, усіх праайцоў, што жылі да Закону: Аўрама багалюбнага і Ісаака, ад абяцаньня народжанага, Якуба і дванаццацёх патрыярхаў; Давіда лагоднага, і абранага прарока Данілу; уславім і трох юнакоў, што агонь на расу́ перамянілі. Будзем прасіць адпушчэньня грахоў у Хрыста Бога, праслаўленага ў сьвятых Сваіх.<br>
<br>
<strong>Цяпер...</strong><br>
<br>
<font color="#d00505"><em>Дагматык належнага тону.</em></font><br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">Нядзельныя належнага тону.</font></em><br>
<br>
<strong>Слава...</strong><br>
<br>
<font color="#d00505"><em>(Тон 3)</em></font> Прыйдзіце, ўсе сьвяталюбцы, усхвалім у песьнях сабор праайцоў: Адама праайца, Эноха, Ноя, Мелхісадэка, Аўрама, Ісаака і Якуба; пасьля ж Закону Майсея і Аарона, Ісуса, Самуіла і Давіда; з імі ж разам Ісаю, Ярэму, Езакіэля і Данілу і дванаццаць прарокаў; таксама Ільлю, Елісея і ўсіх з імі, Захара і Хрысьціцеля, якія прапаведавалі прыйсьце Хрыста, Жыцьця і ўваскрасеньня роду нашага.<br>
<br>
<strong>Цяпер...</strong><br>
<br>
<font color="#d00505"><em>Багародзічны нядзельны (тон 3).</em></font> Воляю Айца Ты зачала бяз семя ад Сьвятога Духа Сына Божага, які нарадзіўся спрадвеку бяз маці ад Айца, але якога Ты дзеля нас без Айца ў целе нарадзіла і, як немаўля, карміла малаком. Цяпер малі Яго няспынна выбавіць ад бедаў душы нашыя.<br>
<br>
<br>
<strong><font color="#d00505">Адпушчальныя трапары</font></strong><br>
<br>
<em><font color="#d00505">Трапар нядзельны належнага тону</font></em><br>
<br>
<strong>Слава... цяпер...<br>
<br>
<font color="#d00505">Трапар праайцоў</font></strong> <em><font color="#d00505">(тон 2).</font></em> Вераю Ты праайцоў апраўдаў, прадвясьціўшы цераз іх царкву ўсіх народаў. Радуюцца сьвятыя ў славе, бо з іхняга семя ўзрасла, быццам цудоўны плод, Тая, што бяз семя нарадзіла Цябе. Малітвамі іх, Хрысьце Божа, зьмілуйся над намі.