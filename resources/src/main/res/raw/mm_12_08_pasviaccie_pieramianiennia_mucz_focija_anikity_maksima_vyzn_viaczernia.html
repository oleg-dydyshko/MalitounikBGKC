<!DOCTYPE HTML><font color="#d00505"><strong>12 жніўня – Пасьвяцьце Перамяненьня. Сьвятых мучанікаў Фоція і Анікіты і сьвятога Максіма Вызнаўцы</strong> <em>(з 13 жніўня)</em><br>
<br>
<strong>ВЯЧЭРНЯ</strong><br>
<br>
<em>На </em><strong><em>«Госпадзе, Цябе клічу ...»:</em><br>
<br>
Мучанікаў</strong> <em>(тон 3).</em></font> Вы, слаўныя мучанікі, не збаяліся ні агню, ні мяча, ні злосьці лютага ворага, ні пашчаў львоў, ні катлоў з ва́рам, ні адсячэньня галавы, ні горкае сьмерці, на якую засудзілі вас мучыцелі, адаслаўшы вас такім чынам да несьмяротнага Бога.<br>
<br>
Слаўныя мучанікі, Вы атрымалі блаславёны і жаданы канец, прадмет вашай вечнай надзеі; цяпер выліваеце струмені цудаў, суцішаючы полымя пажаданьняў цялесных і душэўных для тых, што набожна спраўляюць памяць вашу.<br>
<br>
Фоці слаўны і багамудры Анікіта – адважная пара, упрыгожаная зьзяньнем Тройцы і апранутая ў красу ранаў, – з анёламі вечна радуюцца і даюць прасьвятленьне і разуменьне тым, што з вераю спраўляць іхнюю памяць.<br>
<br>
<font color="#d00505"><strong>Максіма Вызнаўцы</strong> <em>(тон 4).</em></font> Той, хто дзеля літасьці да нас дабравольна стаўся чалавекам, паказаў, што мае дзьве волі і два дзеяньні: так ты, Максіме, навучаў і зачыняў вусны бессаромнікаў. Ты ўвесь час прапаведаваў супраць тых, што, спакушаныя д’яблам, цьвердзілі, што Хрыстос мае толькі адну волю і адно дзеяньне.<br>
<br>
Блаславёны Максіме, ты сілаю вучэньня твайго змусіў замоўкнуць ілжывага Піра; за гэта ты цярпеў перасьлед і выгнаньне, і адсячэньне языка і правае рукі, якую ты заўсёды ўзносіў у малітве да Бога і якою ты пісаў твае натхнёныя словы.<br>
<br>
Быццам пяро, абмочанае Духам, быў твой, блаславёны Максіме, язык, які ласкаю пісаў на табліцах сэрцаў нашых закон Боскіх дабрадзейнасьцяў і яснае вучэньне аб уцелаўленьні ў дзьвюх прыродах і адной асобе Хрыста.<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> Шануем цябе, ойча Максіме, як духоўнага правадніка́, які паказаў нам, як ісьці па правым шляху. Блаславёны ты, бо ты служыў верна Хрысту і асудзіў і выкрыў моцнага ворага. Цяпер ты прабываеш з анёламі і з усімі сьвятымі. Разам з імі маліся Госпаду даць зьмілаваньне душам нашым.<br>
<br>
<strong>Цяпер...</strong><br>
<br>
<em><font color="#d00505">(Тон 8)</font></em> Змрок Законны праясьнеў сёньня сьветлай хмараю перамяненьня; Майсей і Ільля, удастоіўшыся ў ёй бачыць зьзяньне славы, усклікнулі: «Ты Бог наш і Ўладар спрадвечны!»<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 2)</em></font> Наблізімся да Таборскай гары, каб бачыць славу Хрыста, нашага Збавіцеля і Ўладара ўсіх.<br>
<br>
<em><font color="#d00505">Верш.</font></em> Тваё ёсьць неба і Твая зямля.<br>
<br>
Збавіцелю мой, Ты зьявіўся на гары Таборскай разам з Майсеем і Ільлёю, і выбраныя вучні Твае бачылі, як Ты зьзяеш ярчэй за сонца.<br>
<br>
<em><font color="#d00505">Верш.</font></em> Табор і Гэрмон у імю Тваім узрадуюцца.<br>
<br>
Выбраныя вучні Твае, пачуўшы голас Айца, які прагалошваў славу Тваю, па́лі ніцма на зямлю.<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Ойча сьвяты, па ўсёй зямлі разышлася вестка аб тваіх добрых учынках; ты атрымаў узнагароду ў небе за твае вы́сілкі, якімі ты перамог дэманаў і ўдастоіўся быць спаўжыхарам анёлаў, жыцьцё якіх ты пераймаў на зямлі. Маючы вялікі давер у Хрыста Бога, прасі ў Яго супакою душам нашым.<br>
<br>
<strong>Цяпер...</strong><br>
<br>
<em><font color="#d00505">(Тон 5)</font></em> Паказаўшы крыху Боства Твайго тым, што ўзышлі з Табою на гару, Ты, Збавіцелю, зрабіў іх удзельнікамі Тваёй бязьмежнай славы, і яны ўсклікнулі: «Добра нам тут». З імі разам і мы Цябе, Хрысьце Збавіцелю, што перамяніўся на гары, няспынна славім.<br>
<br>
<br>
<font color="#d00505"><strong>Адпушчальныя трапары<br>
<br>
Мучанікаў</strong> <em>(тон 4).</em></font> Мучанікі Твае, Госпадзе, у цярпеньнях вянцы нятленныя атрымалі ад Цябе, Бога нашага: маючы сілу Тваю, яны перамаглі мучыцеляў і зьнішчылі дэманаў нікчэмную дзёрзкасьць. Малітвамі іх збаў душы нашыя.<br>
<br>
<strong>Слава...</strong><br>
<br>
<font color="#d00505"><strong><font color="#d00505"><strong>Максіма Вызнаўцы</strong></font></strong> <em>(тон 8).</em></font> Правай веры настаўнік, набожнасьці прыклад і чысьціні, сьветач сусьветны, Богам натхнёная сьвятароў аздоба, Максіме мудры, навукаю тваёю ты ўсіх прасьвятліў, жалейка духоўная. Малі Хрыста Бога збавіць душы нашыя.<br>
<br>
<strong>Цяпер...</strong><br>
<br>
<font color="#d00505"><strong>Перамяненьня</strong> <em>(тон 7).</em></font> Перамяніўся Ты на гары, Хрысьце Божа, паказаўшы вучням Тваім, наколькі яны маглі ўспрыняць, славу Тваю. Хай і для нас зазьзяе сьветласьць Твая вечная малітвамі Багародзіцы. Сьветладаўча, Слава Табе!