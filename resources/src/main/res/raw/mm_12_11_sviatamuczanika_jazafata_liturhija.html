<!DOCTYPE HTML><strong><font color="#d00505">12 лістапада – сьвятога сьвятамучаніка Язафата, архібіскупа Полацкага<br>
<br>
ЛІТУРГІЯ</font></strong><br>
<br>
<font color="#d00505"><strong>Трапар</strong> <em>(тон 4).</em></font> Ты быў ясным сьветачам, сьвятамучаніку Язафаце: як добры пастыр, ты аддаў душу́ тваю за авечак сваіх і, прынёсшы сябе, як сьвятую ахвяру за еднасьць усіх, увайшоў у сьвятое сьвятых, дзе цяпер цешышся разам з анёламі. Дык молім цябе, ойча: прасі Пастыра пастыраў Хрыста, каб Ён залічыў нас да тых, што стаяць па правай руцэ Яго, і збавіў душы нашыя.<br>
<br>
<font color="#d00505"><strong>Кандак</strong> <em>(тон 2).</em></font> Ад дзяцінства ты быў прасьветлены зьзяньнем, што струменіла ад укрыжаванага Хрыста. У манаскім стане тваё жыцьцё было падобным да анёльскага; як пастыр ты быў прыкладам дабрадзейнасьцяў і набожнасьці, ясна і адкрыта прапаведуючы еднасьць. Мучаніцкай тваёй крывёю ты суцішыў сэрцы, распаленыя падзелам. За гэта Хрыстос укаранаваў цябе пераможным вянцом, а мы славім цябе, усклікаючы: «Радуйся, непахісны стоўпе еднасьці!»<br>
<br>
<font color="#d00505"><strong>Іншы кандак</strong> <em>(тон 4).</em></font> Бог, які даў сілу непераможную табе, Язафаце ойча наш, упрыгожыў Царкву пурпураю крыві тваёй. Захавай у супакоі і бясьпецы горад твой Полацак і ўсю краіну нашую, і будзь нам умацаваньнем і непахіснай абаронаю ад усіх варожых напасьцяў.<br>
<br>
<font color="#d00505"><strong>Пракімен</strong> <em>(Пс 115.6, 3).</em></font> Дарагая ў вачох Госпада сьмерць сьвятых Яго.<br>
<br>
<font color="#d00505"><em>Верш.</em></font> Чым адплачу Госпаду за ўсе дабрадзействы Яго?<br>
<br>
<br>
<strong>Чытаньне лісту сьвятога апостала Паўла да габрэяў </strong><em>(Гбр 4.14 – 5.6)</em><br>
<br>
Браты, маючы вялікага Першасьвятара, які прайшоў праз неба, Ісуса, Сына Божага, будзем трываць моцна ў вызнаньні веры. Бо маем не такога першасьвятара, які б ня мог спагадаць нашым слабасьцям, але дасьведчанага ва ўсім, падобна як і мы, апроч граху. Дык прыблізімся даверліва да пасаду ласкі, каб атрымаць міласэрнасьць і знайсьці ласку на своечасовую дапамогу.<br>
<br>
Бо кожны першасьвятар, узяты з людзкога асяродку, бывае ўстаноўлены для людзей у справах Божых, каб прыносіў дары і ахвяры за грахі. Ён можа спагадаць тым, што ня ведаюць і блудзяць, бо сам таксама падуладны слабасьцям. Таму ён павінен прыносіць ахвяры за грахі як за народ, так і за самога сябе. І ніхто не бярэ сам на сябе гэтае годнасьці, толькі той, каго Бог паклікаў, як Аарона. У падобны спосаб Хрыстос ня Сам Сабе прысвоіў славу быць першасьвятаром, але <em>(зрабіў гэта)</em> Той, хто сказаў Яму: «Ты Сын Мой, Я сёньня Цябе нарадзіў»; як і ў іншым месцы: «Ты сьвятар давеку паводле чыну Мэлхісадэка».<br>
<br>
<br>
<font color="#d00505"><strong>Алілуя </strong><em>(Пс 131.9, 13).</em></font> Сьвятары Твае, апрануцца ў справядлівасьць, і сьвятыя Твае ў радасьці жыць будуць.<br>
<br>
<font color="#d00505"><em>Верш.</em></font> Госпад выбраў Сыён, захацеў яго мець жыльлём Сабе.<br>
<br>
<br>
<strong>Чытаньне сьвятога Евангельля паводле Яна </strong><em>(Ян 10.9-16)</em><br>
<br>
Сказаў Госпад да габрэяў, якія прыйшлі да Яго: «Я – дзьверы: хто ўвойдзе праз Мяне, будзе збаўлены; увойдзе, і выйдзе, і знойдзе пашу. Злодзей прыходзіць, толькі каб украсьці, і забіць, і загубіць. Я прыйшоў, каб вы мелі жыцьцё, і мелі яго ўдосталь. Я – Добры Пастыр. Добры пастыр жыцьцё сваё кладзе за авечкі свае. А найміт, ня пастыр, той, каму авечкі не свае, бачыць, як прыходзіць воўк, і пакідае авечак і ўцякае, а воўк хапае іх і разганяе; <em>(а найміт уцякае)</em>, бо ён найміт і ня дбае пра авечак. Я – Добры Пастыр, і ведаю Маіх, і Мае ведаюць Мяне. Як ведае Мяне Айцец, і Я ведаю Айца, і Сваё жыцьцё кладу за авечкі. Маю і іншыя авечкі, што ня з гэтага двара, і тых Мне трэба прывесьці, каб пачулі голас Мой. І будзе адна аўчарня і адзін Пастыр».<br>
<br>
<br>
<strong><font color="#d00505">Прычасьнік.</font></strong> Памяць праведніка жыць будзе вечна, благое весткі ён не збаіцца. Алілуя, алілуя, алілуя. 