<!DOCTYPE HTML><font color="#d00505"><strong>12 лістапада – сьвятога сьвятамучаніка Язафата, архібіскупа Полацкага<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
(Тон 1)</em></font> Тваю сьвятарскую вопратку ты, Язафаце ўсяхвальны, абмыў мучаніцкай крывёю і ўвайшоў у сьвятое сьвятых да Госпада, каб атрымаць узнагароду за подьзвігі твае – нятленны вянец, вечную радасьць і райскае жыцьцё. Малі цяпер Госпада дараваць еднасьць Царкве і супакой, і душам нашым веліч зьмілаваньня.<br>
<br>
Як боскі сьвятаначальнік, ты перш прыносіў Богу чыстую ахвяру, а ў канцы, як сапраўдны сьвятамучанік, ты, пачэсны дабравесьніку Божы, прынёс самога сябе Хрысту, як прыемнае цэлапаленьне, асьвячанае тваёй крывёю. Малі Яго цяпер дараваць еднасьць Царкве і супакой, і душам нашым веліч зьмілаваньня.<br>
<br>
Сьвятарскім словам ты стараўся прывесьці ўсіх да еднасьці і ўмацаваць сэрцы тых, што хісталіся. Аддаўшы жыцьцё сваё за зьяднаньне ўсіх, ты, сьвятамучаніку Язафаце, як сьведка Гасподні, пераставіўся да вечнага жыцьця. Малі сёньня Госпада дараваць еднасьць Царкве і супакой, і душам нашым веліч зьмілаваньня.<br>
<br>
Ойча сьвяты Язафаце! Абмыўшы вопратку крывёю цела твайго, ты атрымаў ад Хрыста падвойны вянок і прабываеш у радасьці разам з анёламі ў небе перад пасадам Сьвятой Тройцы. Малі Яе цяпер дараваць еднасьць Царкве і супакой, і душам нашым веліч зьмілаваньня.<br>
<br>
Сьвятамучаніку Язафаце! Ты шчыра жадаў дабрадзейнага жыцьця і стараўся насьледаваць Хрыста ўсемагутнага. Праведнымі словамі і Божай ласкаю ты накіроўваў людзей да еднасьці і асягнуў славу вечную, абмыўшыся мучаніцкай крывёю. Малі сёньня Госпада дараваць еднасьць Царкве і супакой, і душам нашым веліч зьмілаваньня.<br>
<br>
Як сьвятамучанік і добры пастыр, ты навучаў усіх беззаганна тайнаў Хрыстовых і ўвайшоў духоўна ў вечнае зьзяньне невыка́знай сьветласьці, дзе атрымаў падвойны вянок вышэйшае славы. Малі сёньня Госпада дараваць еднасьць Царкве і супакой, і душам нашым веліч зьмілаваньня.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Сьвятамучаніку Язафаце, ты, як сапраўдны сьвятар, да канца жыцьця адпраўляў невыка́зныя тайны Хрыстовыя. Уканцы ты прынёс сябе Богу, як ахвяру прыемную і духмяную. Цяпер, маючы давер у Яго, маліся няспынна за тых, што спраўляюць пачэсную памяць тваю і шануюць цябе, каб выбавіцца пастве тваёй і ўсяму сьвету ад усякіх бедаў і цяжкасьцяў.<br>
<br>
<strong>Цяпер...</strong><br>
<br>
<font color="#d00505"><em>(Дагматык, тон 6).</em></font> Хто Цябе не назаве шчасьліваю, Найсьвятая Дзева, хто ня будзе славіць, Чыстая, мацярынства Тваё? Адзінародны Сын, што спрадвеку зазьзяў ад Айца, ад Цябе прыня́ўшы цела, у невыка́зны спосаб нарадзіўся. Праўдзівы Бог, Ён стаўся праўдзівым чалавекам дзеля нас, непадзельны на дзьве асобы, але ў дзьвюх нязьлітных прыродах пазнавальны. Малі Яго, Чыстая і Блаславёная, даць зьмілаваньне душам нашым.<br>
<br>
<br>
<strong>Чытаньне кнігі Прыповесьцяў</strong><br>
<em>(Прып 10.7-8; 3.13-16; 8.6, 34-35, 4, 12, 14, 17, 5-9; 1.23; 15.4)</em><br>
<br>
Памяць праведнага поўная хвалы, і блаславеньне Гасподняе на галаве ягонай. Блаславёны той, хто набыў мудрасьць і знайшоў разуменьне. Лепш набываць мудрасьць, чым золата і срэбра. Яна больш вартасная за каштоўныя каменьні; нішто з таго, што жадаеш, не параўнаецца з ёю. Даўгалецьце ў правай руцэ яе, а ў левай – багацьце і слава. З вуснаў яе цячэ справядлівасьць, закон і міласэрнасьць на языку ў яе.<br>
<br>
Паслухайце мяне, дзеткі, бо важнае кажу, з вуснаў маіх выходзяць словы праўды. Шчасьлівы той, хто мяне слухае, штодня ля дзьвярэй маіх чакае, ля парогу варотаў маіх заўсёды стаіць. Бо хто мяне знайшоў, той знайшоў жыцьцё і асягнуў ласку ў Госпада. Клічу вас, людзі: да сыноў людзкіх мой голас. Я – мудрасьць, абачлівасьць блізкая мне, маю глыбокую веду. У мяне рада і помач, мая разважнасьць і сіла. Я люблю тых, якія мяне любяць; хто шукае мяне пільна, той знаходзіць. Прастадушныя, навучайцеся разважнасьці, і вы, неразумныя, набірайцеся розуму. Слухайце, бо я пра важныя рэчы кажу, шчырасьць адчыняе вусны мае. Вусны мае кажуць праўду, усё крывадушнае агіднае вуснам маім. Усе словы мае праўдзівыя, няма нічога няшчырага, крывадушнага ў іх. Усе яны ясныя для тых, хто іх разумее, і праўдзівыя для тых, хто асягнуў мудрасьць. Вярніцеся на шлях мой. Вось я надзялю вас духам маім і навучу вас ра́дам маім. Лагодны язык – дрэва жыцьця, а крывадушны губіць душу.<br>
<br>
<strong>Чытаньне кнігі Мудрасьці</strong><br>
<em>(Мудр 6.17-18, 20; 7.16, 21, 26-27, 29; 2.10-22)</em><br>
<br>
Калі праведнага хваляць, усе людзі цешацца: памяць яго несьмяротная, бо ён пазнае́цца Богам і людзьмі; і да спадобы Богу душа яго. Палюбіце, людзі, мудрасьць – і будзеце жыць, жадайце яе і – наву́чыцеся. Пачатак яе – любоў і захаваньне закону. Шануйце мудрасьць – і будзеце панаваць. Раскажу вам усё і ня скрыю ад вас тайнаў Божых, бо Ён настаўнік мудрасьці і мудрымі кіруе; у руцэ Ягонай і мы, і нашыя словы, усялякая разважнасьць і ўменьне дзейнічаць. І ўсяму навучыла нас мудрасьць: бо ёсьць у ёй дух разумны і сьвяты, і зьзяньне спрадвечнага сьвятла, і вобраз Божае дабрыні, і яна кіруе прыяцелямі Божымі і прарокамі. Яна прыгажэйшая за сонца і за ўсе сузор’і, у параўнаньні з сьвятлом – яна першая. Яна тых, што дагаджаюць ёй, выбаўляе ад хворасьцяў і настаўляе на праведны шлях; дае ім сьветлы розум і ахоўвае ад тых, што хочуць іх улавіць; і сілу дае ім на подзьвіг. Хай усе зразумеюць, што дабрачыннасьць мацнейшая за ўсё; і ніколі злосьць не пераможа мудрасьці, і злыя не абвінавацяць на судзе праведных. Бо сказалі яны ў сабе, падумаўшы няправедна: «Хадзем, учынім гвалт над праведнікам, не пашкадуем ягонай справядлівасьці і не пасаромеемся сівізны старасьці яго. Будзе нам сіла законам; зробім засаду на праведнага, бо ён нам замінае, супраціўляецца нашым учынкам, закіда́е нам ламаньне закону, і прыпамінае нам дрэнныя звычаі нашыя. Хваліцца, што ведае Бога, і называе сябе сынам Божым. Ён – асуджэньне нашых намераў, і сам выгляд ягоны нам прыкры, бо жыцьцё ягонае не падобнае да нашага, і шляхі ягоныя адметныя. Лічыць нас за крывадушнікаў, пазьбягае сьцежак нашых, як бруду, і канец праведных лічыць шчасьлівым. Глянем, ці словы яго праўдзівыя, і спраўдзім, што з ім будзе ў канцы. Выпрабуем яго зьнявагаю і мукаю, каб нам пазнаць ягоную лагоднасьць і цярплівасьць, на сьмерць ганебную засудзім яго, бо, паводле словаў ягоных, прыйдзе да яго дапамога».<br>
<br>
Так яны думалі – і памыліліся. Злосьць засьляпіла іх. Яны ня ведаюць таемных судоў Божых, не разумеюць, што Ты – Бог адзіны, які маеш уладу над жыцьцём і сьмерцю: Ты Той, хто пацяшае сумных і выбаўляе іх ад усякага зла, шчодры і міласэрны, Ты даеш сьвятым Тваім ласку і супрацьстаіш гордым сілаю Тваёю.<br>
<br>
<strong>Чытаньне кнігі Мудрасьці</strong><br>
<em>(Мудр 4.7, 16-17, 19-20; 5.1-7)</em><br>
<br>
Праведнік, хоць і памрэ перадчасна, будзе ў супакоі. Памёршы, праведнік асуджае жывых нязбожных людзей. Яны бачаць сьмерць праведнага і не разумеюць, што Госпад вырашыў пра яго. Бо Госпад кіне іх, анямелых, стрымгалоў, і страсяне іх да асноваў, і яны зьнікнуць бяз сьледу, і памяць аб іх згіне. З страхам прыйдуць здаць справу з грахоў сваіх, і іхняя няправеднасьць абвінаваціць іх. Тады праведнік стане з вялікай сьмеласьцю перад тварам тых, што крыўдзілі яго і з пагардаю адносіліся да ягоных учынкаў. Убачыўшы яго, яны ў страху зьбянтэжацца, і здумеюцца з ягонага неспадзяванага збаўленьня. У раскаяньні, з трывогаю ў душы, з стогнам будуць казаць між сабою: «Вось той, які быў для нас, неразумных, прадметам насьмешак і пагарды. Мы ўважалі жыцьцё ягонае за шаленства, а ягоную сьмерць за ганьбу. Як жа ж ён залічаны да сыноў Божых, і ўдзел яго з сьвятымі? Мы зьбіліся з праўдзівае дарогі і сьвятло справядлівасьці не зазьзяла нам, і сонца для нас не ўзышло. Мы насычаліся на сьцежках беззаконьня і загубы, блудзілі па бездарожжы і ў пустыні, а дарогі Божай не пазналі».<br>
<br>
<br>
<strong><font color="#d00505">Ліцьця</font></strong><br>
<br>
<font color="#d00505"><em>(Тон 1)</em></font> Прыйдзіце ўсе, набожнымі песьнямі ўзьвялічым памяць сьвятамучаніка Язафата, бо ён павысякаў церне нязгоды і насадзіў у душах людзей збавенныя навучаньні, багатыя на плады сьвятасьці.<br>
<br>
Ты прапаведаваў Боскае Евангельле сярод уведзеных у зман авечак, і замацаваў навуку сваёй крывёю. Дзеля гэтага ты, сьвятамучаніча Язафаце, узышоў на неба і атрымаў вянец перамогі.<br>
<br>
Подзьвігі твае, сьвятамучаніку Язафаце, сталіся ўзыходнымі прыступкамі да Сусьветнай Царквы. І сёньня Ты, блаславёны, захоўваеш яе непашкоджанаю і ў бясьпецы ад варожых сілаў, і яна прапаведуе тваю мужнасьць і праслаўляе цябе.<br>
<br>
<strong>Слава...</strong><br>
<br>
<font color="#d00505"><em>(Тон 5)</em></font> Радасна сьвяткуе Царква тваю слаўную ўрачыстасьць, сьвятамучаніку Язафаце, і з вераю шануе цябе. Ты ж, пастыру наш, не пераставай яе бласлаўляць і маліцца за ўсіх.<br>
<br>
<strong>Цяпер...</strong><br>
<br>
<font color="#d00505"><em>(Тон 5)</em></font> Ты, Дзева ўсячыстая – Сьвятыня і Брама, Хорам і Пасад Уладара. Праз Цябе зьявіўся мой Збавіцель, Госпад Хрыстос для тых, што прабывалі ў цемры. Ён, Сонца справядлівасьці, захацеў прасьвятліць створаных рукою Сваёю на вобраз Свой. Маючы матчыну ласку і давер у Яго, маліся няспынна, Усяслаўная, за збаўленьне душ нашых.<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 4)</em></font> Быццам сьветлае сонца, твой дух зазьзяў на царкоўным небасхіле, і сьветласьцю тваіх слоў, багамудрымі навучаньнямі і анёльскім жыцьцём прасьвятліў уведзеныя ў зман душы, і тых, што зблудзілі, накіраваў на праўдзівы шлях і прывёў да еднасьці. Дзеля гэтага радасна спраўляем сьветлую памяць тваю.<br>
<br>
<font color="#d00505"><em>Верш.</em></font> Сьвятары Твае апрануцца ў справядлівасьць, і сьвятыя Твае ў радасьці жыць будуць.<br>
<br>
Пераймаючы апосталаў у руплівасьці, ты, сьвятамучаніку Язафаце, удастоіўся іхняй славы. Не збаяўшыся лютых цярпеньняў і мучэньняў, ты мужна прапаведаваў еднасьць веры, за што пацярпеў раны і мукі, і атрымаў ад Віноўніка збаўленьня нашага Хрыста Бога належную ўзнагароду. Малі яго няспынна за ўсіх, якія шануюць памяць тваю.<br>
<br>
<font color="#d00505"><em>Верш.</em></font> Дарагая ў вачох Госпада сьмерць сьвятых Яго.<br>
<br>
Як сьвятар, ты дастойна служыў Уладару Хрысту Богу і прыносіў беззаганную ахвяру, а ў канцы ты, сьвятамучаніку Язафаце, прынёс Яму дасканалае цэлапаленьне – самога сябе, пацярпеўшы мужна дзеля Ягонай любові і праліўшы кроў сваю. Як праўдзівы пастыр і пераймальнік Хрыста, ты не пераставаў усклікаць: «Ойча, зьберажы іх усіх у імя Тваё, каб усе былі адно!» Дык і сёньня, блаславёны Язафаце, маліся за зьяднаньне ўсіх Цэркваў і за збаўленьне вернай паствы Хрыстовай.<br>
<br>
<strong>Слава...</strong><br>
<br>
<font color="#d00505"><em>(Тон 4)</em></font> Быццам сонца, зазьзялі добрыя ўчынкі твае на небе і зямлі, Хрыстовы ўгодніку, блаславёны сьвятамучаніку Язафаце. Як добры пастыр і намесьнік Начальніка пастыраў Хрыста Бога нашага, ты верна прапаведаваў нам сапраўдную і беззаганную веру Хрыстовую і за яе паклаў душу тваю. Малі Яго цяпер, блаславёны сьвятаначальніку, у гэтае сьвята тваё за збаўленьне ўсіх, якія з любоўю шануюць памяць мучаніцкай сьмерці тваёй.<br>
<br>
<strong>Цяпер...</strong><br>
<br>
<font color="#d00505"><em>Багародзічны (тон 4).</em></font> Глянь прыхільна на маленьні слугаў тваіх, Усячыстая, і адхілі ад нас цяжкія напасьці, выбаўляючы нас ад усякага смутку, бо ў Табе адзінай маем пэўную і цьвёрдую абарону і на Тваё заступніцтва спадзяемся. Дык ня дай нам пасаромецца, Уладарка, калі мы зьвяртаемся да Цябе, але адгукніся хутка на просьбы тых, што з вераю ўсклікаюць: «Радуйся, Уладарка, дапамога, радасьць, ахова і збаўленьне душ нашых!»<br>
<br>
<br>
<strong><font color="#d00505">Адпушчальныя трапары</font></strong><br>
<br>
<font color="#d00505"><em>1. Калі ёсьць ліцьця і бласлаўленьне хлябоў:</em><br>
<br>
<strong>Трапар сьвятога</strong> <em>(тон 4).</em></font> Ты быў ясным сьветачам, сьвятамучаніку Язафаце: як добры пастыр, ты аддаў душу тваю за авечак сваіх і, прынёсшы сябе, як сьвятую ахвяру за еднасьць усіх, увайшоў у сьвятое сьвятых, дзе цяпер цешышся разам з анёламі. Дык молім цябе, ойча: прасі Пастыра пастыраў Хрыста, каб Ён залічыў нас да тых, што стаяць па правай руцэ Яго, і збавіў душы нашыя. <em><font color="#d00505">(Двойчы)</font></em><br>
<br>
Багародзіца Дзева, радуйся, поўная ласкі Марыя, Госпад з Табою, блаславёная Ты між жанчынаў і блаславёны плод улоньня Твайго, бо Ты нарадзіла Збавіцеля душ нашых.<br>
<br>
<font color="#d00505"><em>2. Калі няма ліцьці:</em><br>
<br>
<strong>Трапар сьвятога</strong> <em>(тон 4).</em></font> Ты быў ясным сьветачам, сьвятамучаніку Язафаце: як добры пастыр, ты аддаў душу тваю за авечак сваіх і, прынёсшы сябе, як сьвятую ахвяру за еднасьць усіх, увайшоў у сьвятое сьвятых, дзе цяпер цешышся разам з анёламі. Дык молім цябе, ойча: прасі Пастыра пастыраў Хрыста, каб Ён залічыў нас да тых, што стаяць па правай руцэ Яго, і збавіў душы нашыя. <em><font color="#d00505">(Адзін раз)</font></em><br>
<br>
<strong>Слава... цяпер...</strong><br>
<br>
<font color="#d00505"><em>Багародзічны нядзельны (тон 4)</em>.</font> Тайна, спрадвеку ўкрытая і анёлам няведамая, праз Цябе, Багародзіца, тым, што жывуць на зямлі, сталася яўнаю: Бог прыняў цела ад Цябе, спалучыўшы ў Сабе без зьліцьця дзьве прыроды і, пацярпеўшы дзеля нас дабравольна на крыжы, уваскрасіў ім першастворанага і выбавіў ад сьмерці душы нашыя. 