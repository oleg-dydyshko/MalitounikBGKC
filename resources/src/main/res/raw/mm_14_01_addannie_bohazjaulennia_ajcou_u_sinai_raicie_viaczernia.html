<!DOCTYPE HTML><strong><font color="#d00505">14 студзеня – Адданьне сьвята Богазьяўленьня. Пачэсных айцоў, у Сінаі і Раіце забітых</font></strong><br>
<br>
<em><font color="#d00505">(Служба сьв. айцоў, замучаных у Раіце, бярэцца 13 студзеня)</font></em><br>
<br>
<strong><font color="#d00505">ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">Песьні сьвята:<br>
<br>
(Тон 2)</font></em> Убачыўшы Прасьветніка нашага, што прасьвятляе кожнага чалавека, калі Той прыйшоў хрысьціцца, Прадвесьнік усьцешыўся душою і, паказваючы на Яго, сказаў людзям: «Вось Той, хто збаўляе Ізраіля і вызваляе нас ад тленнасьці». Бязгрэшны Хрысьце Божа наш, слава Табе! <font color="#d00505"><em>(Двойчы)</em></font><br>
<br>
Анёльскія хоры жахнуліся, убачыўшы, як слуга хрысьціць Збавіцеля; Дух Сьвяты зышоў, каб засьведчыць аб Ім, і з неба пачуўся голас Айца: «Той, каго Прадвесьнік хрысьціць рукою сваёю – гэта Сын мой любы, якога Я ўпадабаў». Хрысьце Божа наш, слава Табе! <font color="#d00505"><em>(Двойчы)</em></font><br>
<br>
Струмені Ярдану прымаюць Цябе, Крыніца! Суцяшальнік зыходзіць у выглядзе голуба; схіляе галаву Той, хто нахіліў нябёсы, і зроблены з гліны ўсклікае Творцы: «Чаму загадваеш мне такое? Ты ж вышэйшы за мяне! Я маю патрэбу ў хрышчэньні Тваім». Бязгрэшны Хрысьце Божа наш, слава Табе!<br>
<br>
Калі Ты вырашыў збавіць заблуднага чалавека, Ты не адмовіўся прыняць выгляд слугі. Даспадобы было Табе, Уладару́ і Богу, дзеля нас успрыняць тое, што нашае; калі ж Ты, Збавіцелю, ахрысьціўся цялесна, Ты ўдастоіў нас прабачэньня. Дзеля гэтага мы ўсклікаем Табе: «Хрысьце Божа наш, слава Табе!»<br>
<br>
<strong>Слава... цяпер...</strong><br>
<br>
<font color="#d00505"><em>(Тон 2)</em></font> Ты схіліў галаву Тваю перад Прадвесьнікам і скрышыў галовы зьмеяў. Увайшоўшы ў ваду, Ты прасьвятліў усіх, каб нам славіць Цябе, Збавіцелю і Прасьветніча душаў нашых.<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">З павячэрніцы.<br>
<br>
(Тон 2)</font></em> Убачыўшы Цябе, Хрысьце Божа, калі Ты ішоў да Ярдану, Ян усклікнуў: «Чаму Ты, Госпадзе, будучы беззаганным, прыходзіш да слугі? У чыё імя я павінен хрысьціць Цябе: Айца? Але ж Ты Яго маеш у Сабе; Сына? Ты ж Сам ёсьць Той, які прыняў цела; Духа Сьвятога? Ты ж Сам Яго верным даеш». Божа, які зьявіўся нам, зьмілуйся над намі!<br>
<br>
<font color="#d00505"><em>Верш.</em></font> Мора ўбачыла і ўцякло, Ярдан пацёк назад.<br>
<br>
Воды ўбачылі Цябе, Божа, воды ўбачылі Цябе і спалохаліся, бо на Тваю славу ўзірацца ня сьмеюць хэрувімы і сэрафімы: стоячы з страхам перад Табою, адны з іх лётаюць вакол, а другія славяць магутнасьць Тваю. З імі разам і мы абвяшчаем хвалу Тваю, кажучы: «Божа, які зьявіўся нам, зьмілуйся над намі!»<br>
<br>
<font color="#d00505"><em>Верш.</em></font> Што з табой, мора, што ты ўцякло, чаму ты, Ярдане, пацёк назад?<br>
<br>
Сёньня Творца неба і зямлі прыходзіць у целе на Ярдан і, хоць Сам бязгрэшны, просіць хрышчэньня, каб ачысьціць сьвет ад варожае спакусы. Уладар усіх прымае хрышчэньне ад слугі і дае роду людзкому ачышчэньне вадою. Дык усклікнем Яму: «Божа, які зьявіўся нам, слава Табе!»<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Сьветлы ліхтар, сын няплоднае, убачыўшы Сонца, што зазьзяла ад Дзевы і прыйшло на Ярдан прасіць хрышчэньня, сумеўся і радасна ўсклікнуў: «Асьвяці мяне, Уладару, Боскім зьяўленьнем Тваім!»<br>
<br>
<br>
<strong><font color="#d00505">Адпушчальны трапар<br>
<br>
Трапар сьвята</font></strong> <em><font color="#d00505">(тон 1).</font></em> Калі Ты, Госпадзе, хрысьціўся ў Ярдане, адбылося пакланеньне Тройцы. Голас Айца засьведчыў аб Табе, называючы Цябе любым Сынам; і Дух у выглядзе голуба пацьвердзіў праўдзівасьць гэтых слоў. Хрысьце Божа, які зьявіўся нам і сьвет асьвяціў, слава Табе.