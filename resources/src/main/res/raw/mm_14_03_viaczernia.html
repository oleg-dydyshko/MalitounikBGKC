<!DOCTYPE HTML><font color="#d00505"><strong>14 сакавіка – пачэснага айца нашага Бенядыкта<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу…»</strong>:<br>
<br>
(Тон 2)</em></font> Адрокшыся сьвету, ты, пачэсны ойча, з вераю і любоўю юнаком радасна пайшоў за расьпятым Хрыстом; умярцьвіўшы шматлікімі подзьвігамі цела сваё, ты атрымаў дар ацаляць хворасьці людзей, сунімаць боль і адганяць злых духаў, выклікаючы гэтым вялікі подзіў у многіх.<br>
<br>
Стаўшыся красою манахаў, ты, пачэсны Бенядыкце, сабраў незьлічонае мноства для хвалы Божай і накіраваў на шлях да неба ўсіх, якія слухалі тваіх боскіх навучаньняў і пераймалі тваё, ойча блаславёны, дабрадзейнае жыцьцё. З імі разам шануем цябе і цешымся з твайго перастаўленьня.<br>
<br>
Як некалі Ільля, так ты, ойча, боскаю малітваю зьвёў дождж з неба, зрабіў, каб са збана ліўся алей, і мёртвага ўваскрасіў, і ўчыніў іншыя вялікія цуды на славу Збаўцы ўсіх і Бога. Таму, пачэсны ойча наш Бенядыкце, з любоўю спраўляем тваю слаўную памяць.<br>
<br>
<strong>Слава… цяпер…:</strong><br>
<br>
<em><font color="#d00505">Багародзічны:</font></em> Усіх тужлівых радасьць, пакрыўджаных заступніца, і ўбогіх карміцелька, бяздомных суцяшэньне, і жазло сьляпых, наведаньне немачных і тых, што ў цяжкасьцях, покрыва і заступніца, памочніца сіротаў, Маці Бога Найвышэйшага, Усячыстая, пасьпяшы з дапамогаю, молімся, збавіцца слугам Тваім.<br>
<br>
<em><font color="#d00505">Або крыжабагародзічны:</font></em> Убачыўшы як Творца ўсяго цярпеў усялякія зьнявагі і быў узьнесены на крыж, Усячыстая з плачам казала: «Усяслаўны Госпадзе, Сыне і Божа мой, як гэта ты за тое, што хацеў ушанаваць творы Твае, церпіш зьнявагі? Слава шматміласэрнасьці і спагадлівасьці Тваёй, Чалавекалюбча».<br>
<br>
<strong><font color="#d00505">Трапар</font></strong> <font color="#d00505"><em>(тон 4).</em></font> Рупліўца Ільлю ва ўсім пераймаючы і сьледам за Хрысьціцелем ідучы па правым шляху, ты быў жыхаром пустыні, Бенядыкце, ойча наш, малітвамі тваімі ўмацоўваючы ўвесь сусьвет. Малі Хрыста Бога збавіць душы нашыя.