<!DOCTYPE HTML><font color="#d00505"><strong>14 жніўня – Перадсьвяцьце Ўсьпеньня і сьв. прарока Міхея<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong></em></font><br>
<br>
<em><font color="#d00505">(Тон 4)</font></em> Пад гукі гусьляў запяём перадсьвяточную адыходную песьню, бо вось Маці Божая, залатая скарбніца, зьбіраецца сёньня адысьці ад зямлі да неба, да новага жыцьця і боскага сьвятла.<br>
<br>
Апосталы, зьбярыцеся сёньня з усіх куткоў зямлі, бо вось Духоўны Горад Уладара ўсіх адыходзіць сёньня ў славе ад зямлі да лепшага жыцьця, каб цешыцца разам з Госпадам і Сынам сваім. Разам з анёльскімі хорамі засьпявайце Ёй адыходную песьню.<br>
<br>
Сьвятары, уладары і начальнікі, і хоры дзеваў, зьбярыцеся сёньня разам; людзі, зыйдзіцеся, каб засьпяваць адыходную песьню, бо Ўладарка ўсіх зьбіраецца аддаць душу ў рукі Сына свайго і адысьці да вечнага жыльля.<br>
<br>
<strong><font color="#d00505">Прарока Міхея</font></strong> <em><font color="#d00505">(тон 4).</font></em> Ты, блаславёны, паказаў высокае богаразуменьне, калі прадвясьціў гару высокую – Збавіцелева прапаведаваньне, – вышэйшую за ўсе горы, да якое прыходзяць усе народы, каб навучыцца хадзіць шляхам Гасподнім і атрымаць вечнае збаўленьне.<br>
<br>
Ты, дзівосны сярод прарокаў Міхею, боганатхнёным языком прадказаў Уладара, якому няма пачатку і які прыйдзе з Бэтлеему і будзе пасьвіць людзей сваіх. Сёньня бачым спаўненьне твайго прароцтва і славім Таго, хто праз цябе гаварыў.<br>
<br>
Ты, пачэсны прарок, што стаіш перад пасадам Божым, ўдастоены радасьці бачыць славу Яго і сыцішся райскай спажывай, поўны вясельля духоўнага. Назірай за тымі, што сёньня з вераю спраўляюць памяць тваю і збаўляй іх ад напасьцяў малітвамі тваімі.<br>
<br>
<strong>Слава... цяпер...:</strong><br>
<br>
<font color="#d00505"><em>(Тон 4)</em></font> Пачэснае Тваё ўсьпеньне, Усесьвятая Дзева чыстая, славіць безьліч анёлаў у небе і род людзкі на зямлі, бо Ты – Маці Тварца ўсіх Хрыста Бога. Дзеля гэтага просім Цябе, не пераставай маліцца за нас, бо пасьля Бога мы спадзяемся на Цябе, Багародзіца чыстая, блаславёная.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 2)</em></font> Новы цуд! Дзіўны знак! Як гэта Дзева, што насіла Жыцьцё, аддаецца сьмерці і кладзецца ў магілу.<br>
<br>
<font color="#d00505"><em>Верш.</em></font> Устань, Госпадзе, ідзі на месца спачынку Твайго, Ты і каўчэг сьвятасьці Тваёй.<br>
<br>
Хай цешыцца ўсё стварэньне на зямлі, бо вось Дзева, Адамава дачка, адыходзіць да неба.<br>
<br>
<font color="#d00505"><em>Верш.</em></font> Кляўся Госпад Давіду праўдаю і не адступіцца ад яе: «Ад нашчадкаў тваіх пасаджу на пасадзе тваім».<br>
<br>
Уяві розумам ложа Дзевы, і хор апосталаў, якія набожна стаяць вакол яго і пяюць адыходную песьню.<br>
<br>
<strong>Слава... цяпер...:</strong><br>
<br>
<em><font color="#d00505">(Тон 2)</font></em> Вышэйшая за нябёсы, слаўнейшая за хэрувімаў, больш пачэсная за ўсе стварэньні, што дзеля чысьціні сваёй сталася скарбніцай Вечнага, сёньня аддае сваю ўсесьвятую душу ў рукі Сына свайго. Усё стварэньне радуецца разам з Ёю, і багацьце зьмілаваньня даецца ўсім нам.<br>
<br>
<br>
<font color="#d00505"><strong>Адпушчальныя трапары</strong></font><br>
<br>
<strong><font color="#d00505">Прарока Міхея</font></strong> <em><font color="#d00505">(тон 2).</font></em> Прарока Твайго, Госпадзе, Міхея памяць спраўляючы, праз яго молім Цябе: збаў душы нашыя.<br>
<br>
<strong>Слава... цяпер...:<br>
<br>
<font color="#d00505">Перадсьвяцьця Ўсьпеньня</font></strong> <em><font color="#d00505">(тон 4).</font></em> Весяліцеся сёньня, людзі, пляскайце ў далоні і, сабраўшыся разам, з любоўю радасна сьпявайце, бо вось зьбіраецца ўзьняцца ў славе ад зямлі на неба Маці Божая, якую мы як Багародзіцу ў песьнях няспынна славім.