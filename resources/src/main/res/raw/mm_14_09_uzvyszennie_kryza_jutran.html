<!DOCTYPE HTML><font color="#d00505"><strong>14 верасьня – СУСЬВЕТНАЕ ЎЗВЫШЭНЬНЕ ПАЧЭСНАГА і ЖЫЦЬЦЯДАЙНАГА КРЫЖА (УЗВЫШЭНЬНЕ)<br>
<br>
ЮТРАНЬ</strong><br>
<br>
<em>Пасьля </em><strong><em>«Госпад – Бог...»:</em><br>
<br>
Трапар</strong> <em>(тон 1).</em></font> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа. <em><font color="#d00505">(Тройчы)</font></em><br>
<br>
<font color="#d00505"><strong>Сядальная песьня 1</strong> <em>(тон 6).</em></font> Калі дрэва крыжовае было ўзьнятае, асновы сьмерці захісталіся, Госпадзе. Ненаеднае пекла сёньня адпусьціла з трапятаньнем усіх, каго раней паглынула. Славім Цябе, Сыне Божы, бо Ты, Сьвяты, явіў нам збаўленьне Тваё. Зьмілуйся над намі.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 1)</em></font> Пакланяемся Крыжу Твайму, Чалавекалюбча, да якога Ты, Жыцьцё ўсіх, быў прыбіты. Ты, Збавіцелю, адчыніў рай разбойніку, які з вераю зьвярнуўся да Цябе: «Успомні мяне, Госпадзе». Прымі, як яго, і нас, якія клічам: «Мы ўсе зграшылі, але ў добрасардэчнасьці Тваёй не пагардзі намі».<br>
<br>
<font color="#d00505"><strong>Сядальная песьня 2</strong> <em>(тон 6).</em></font> Сёньня спраўдзілася прарочае слова: вось пакланяемся месцу, дзе стаялі ногі Твае, Госпадзе. Мы прынялі дрэва збаўленьня і атрымалі вызваленьне ад грахоўных страсьцяў малітвамі Багародзіцы, адзіны Чалавекалюбча.<br>
<br>
<strong>Слава... цяпер...</strong><br>
<br>
<em><font color="#d00505">(Тон 8)</font></em> Некалі Ісус Навін явіў нам вобраз Крыжа Твайго, Збавіцелю мой, калі ён крыжом распасьцёр рукі, і сонца затрымалася, пакуль не перамог ворагаў, што супрацівіліся Табе, Божа. Сёньня тое самае сонца пацямнела, калі ўбачыла Цябе на Крыжы, якім Ты перамог дзяржаву сьмерці і ўвесь сьвет узьняў з Сабою.<br>
<br>
<br>
<font color="#d00505"><strong>Паліелей</strong></font><br>
<br>
<strong><em><font color="#d00505">«Хваліце імя Гасподняе...»</font></em></strong><br>
<br>
<br>
<font color="#d00505"><strong>Узьвялічваньне.</strong></font> Узьвялічваем Цябе, Жыцьцядаўца Хрысьце, і аддаем пашану Крыжу Твайму, якім Ты вызваліў нас з варожай няволі.<br>
<br>
<em><font color="#d00505">Верш 1. (Пс 34.1).</font></em> Судзі, Божа тых, што крыўдзяць мяне, перамагай тых, што нападаюць на мяне.<br>
<br>
<em><font color="#d00505">Верш 2.</font></em> Усе куткі зямлі ўбачылі збаўленьне Бога нашага.<br>
<br>
<em><font color="#d00505">Верш 3.</font></em> Узьвялічвайце Госпада Бога нашага і пакланяйцеся падножжу ног Ягоных, бо Ён сьвяты.<br>
<br>
<font color="#d00505"><em>Верш 4.</em></font> Сьпявайце Госпаду новую песьню, бо Ён цуды ўчыніў.<br>
<br>
<strong>Слава... цяпер...</strong><br>
<br>
Алілуя, алілуя, алілуя. Слава Табе, Божа. <font color="#d00505"><em>(Тройчы)</em><br>
<br>
<br>
<strong>Сядальная песьня</strong> <em>(тон 8).</em></font> Некалі дрэва ў раі мяне агаліла, калі вораг, спакусіўшы, прынёс сьмерць. Крыжовае дрэва прынесла людзям вопратку несьмяротнасьці. Пастаўленае на зямлі, яно напоўніла ўвесь сьвет радасьцю. Гледзячы на яго ўзьнясеньне, усклікніце, людзі, з вераю Богу: «Дом Твой поўны славы!»<br>
<br>
<br>
<font color="#d00505"><strong>Узыходная песьня:</strong> <em>першы антыфон тону 4.</em><br>
<br>
<br>
<strong>Пракімен</strong> <em>(Пс 97.3).</em></font> Усе куткі зямлі ўбачылі збаўленьне Бога нашага.<br>
<br>
<font color="#d00505"><em>Верш (Пс 97.1)</em>.</font> Сьпявайце Госпаду новую песьню, бо Ён цуды ўчыніў.<br>
<br>
<br>
<strong>Чытаньне сьвятога Евангельля паводле Яна</strong> <em>(Ян 12.28-36)</em><br>
<br>
Сказаў Госпад: «Ойча, праслаў імя Тваё». Тады прыйшоў голас з неба: «І праславіў, і яшчэ праслаўлю». Народ жа, які стаяў і чуў, казаў: «Загрымела». Іншыя казалі: «Анёл гаварыў з Ім». Ісус сказаў у адказ: «Не для Мяне гэты голас, а для вас. Цяпер суд гэтаму сьвету, цяпер князь гэтага сьвету будзе выкінуты вон. І калі буду ўзьнесены ад зямлі, прыцягну ўсіх да Сябе». Гэта Ён сказаў, даўшы зразумець, якой сьмерцю належала Яму памерці. А народ адказаў Яму: «Мы чулі з Закону, што Хрыстос застанецца навекі, а як жа Ты кажаш, што Сын Чалавечы павінен быць узьнесены? Хто гэты Сын Чалавечы?» Ісус сказаў ім: «Яшчэ малы час сьвятло між вас. Хадзеце, пакуль маеце сьвятло, каб цемра не агарнула вас, бо хто ходзіць у цемры, ня ведае, куды ідзе. Пакуль маеце сьвятло, верце ў сьвятло, каб стацца сынамі сьвятла».<br>
<br>
<br>
<em><font color="#d00505"><strong>«Убачыўшы ўваскрасеньне Хрыстова...».</strong></font></em><br>
<br>
<font color="#d00505"><em>Пасьля <strong>псалму 50:</strong></em></font><br>
<br>
<strong>Слава...</strong><br>
<br>
<em><font color="#d00505">(Тон 2)</font></em> Крыжу Хрыстовы, ты мая непахісная абарона. Асьвяці мяне сілаю тваёю, каб мне з вераю і любоўю славіць і ўзьвялічваць цябе.<br>
<br>
<strong>Цяпер...</strong><br>
<br>
Крыжу Хрыстовы, ты мая непахісная абарона. Асьвяці мяне сілаю тваёю, каб мне з вераю і любоўю славіць і ўзьвялічваць цябе.<br>
<br>
<strong><em><font color="#d00505">«Зьмілуйся нада мною, Божа...»</font></em></strong><em><font color="#d00505">.<br>
<br>
(Тон 6)</font></em> Крыжу Хрыстовы, надзея хрысьціянаў, правадніку тых, што зблудзілі, прыстанішча тых што ў буры, перамога ў змаганьні, умацаваньне сусьвету, лекару хворых, уваскрасеньне мёртвых, зьмілуйся над намі.<br>
<br>
<br>
<strong><font color="#d00505">Канон</font></strong> <font color="#d00505"><em>(тон 8)</em><br>
<br>
<strong>Песьня 1</strong><br>
<br>
<em>Ірмас.</em></font> Зрабіўшы на вадзе сваім кіем знак Крыжа, Майсей разьдзяліў Чырвонае мора і вызначыў просты шлях для пераходу Ізраіля. Тады ён зрабіў другі раз знак на вадзе і злучыў яе ў адно, патапіўшы калясьніцы фараона. Дзеля гэтага пяём Хрысту Богу нашаму, бо Ён праславіўся.<br>
<br>
<em><font color="#d00505">Прыпеў.</font></em> Слава, Госпадзе, пачэснаму Крыжу Твайму.<br>
<br>
Некалі Майсей, стоячы між двух мужоў Божых, явіў у сваёй асобе вобраз пачэсных Пакутаў. Расьцягнуўшы крыжом рукі, ён узьняў сьцяг перамогі і перамог сілу зьнішчальнага Амалека. Дзеля гэтага пяем Хрысту Богу нашаму, бо Ён праславіўся.<br>
<br>
Майсей узьняў на драўляным жазьле, які быў вобразам Крыжа, лякарства, што ратавала ад сьмяротнага ўкусу зьмяі. Ён прымацаваў да яго мядзяную зьмяю, і такім чынам адхіліў бяду. Мы ж пяём Хрысту Богу нашаму, бо Ён праславіўся.<br>
<br>
Як знак перамогі на небе зьявіўся ахоўніку веры, цару Канстанціну, Крыж, якім гордая самаўпэўненасьць ворагаў была пасаромленая, мана выкрытая, і сьвятая вера распаўсюджаная да канцоў зямлі. Дзеля гэтага пяём Хрысту Богу нашаму, бо Ён праславіўся.<br>
<br>
<em><font color="#d00505">Катавасія.</font></em> Зрабіўшы на вадзе сваім кіем знак Крыжа, Майсей разьдзяліў Чырвонае мора і вызначыў просты шлях для пераходу Ізраіля. Тады ён зрабіў другі раз знак на вадзе і злучыў яе ў адно, патапіўшы калясьніцы фараона. Дзеля гэтага пяём Хрысту Богу нашаму, бо Ён праславіўся.<br>
<br>
<br>
<font color="#d00505"><strong>Песьня 3</strong></font><br>
<br>
<em><font color="#d00505">Ірмас.</font></em> Кій Аарона быў вобразам тайны: зацьвіўшы, ён паказаў, хто павінен быць сьвятаром. Гэтаксама ў раней няплоднай Царкве зацьвіло дрэва крыжовае, напаўняючы сілаю і ўмацоўваючы яе.<br>
<br>
Ад удару жазлом вада пацякла ручаём з скалы для цьвёрдасардэчных і непаслухмяных людзей. Гэта быў вобраз тайны Богам пакліканай Царквы, для якое Крыж – моц і аснова.<br>
<br>
З прабітага кап’ём усячыстага боку Твайго, Госпадзе, пацякла кроў і вада, засноўваючы Новы Запавет і абмываючы грэх. Крыж Твой – пахвала верных, і сіла і ўмацаваньне ўладароў.<br>
<br>
<strong><font color="#d00505">Сядальная песьня</font></strong> <em><font color="#d00505">(тон 4).</font></em> Табою, тройчы блаславёны жыцьцядайны Крыжу, людзі ўмацоўваюцца і сьвяткуюць разам з анёльскімі хорамі. Першасьвятары набожна ў песьнях славяць цябе, мноствы манахаў і посьнікаў пакланяюцца табе, і мы ўсе славім расьпятага Хрыста.<br>
<br>
<br>
<font color="#d00505"><strong>Песьня 4</strong></font><br>
<br>
<em><font color="#d00505">Ірмас.</font></em> Я пачуў тайну провіду Твайго, Госпадзе, разважаў над Тваімі дзеямі і ўславіў Боскасьць Тваю.<br>
<br>
Горкую ваду з крыніцаў у пустыні Майсей некалі дрэвам перамяніў, даючы вобраз навароту Крыжом паганаў да веры.<br>
<br>
Некалі вострая сякера ўпала ў Ярдан, і ён вярнуў яе ўзамен за ўкінуты ў ваду кавалак дрэва. Гэта быў вобраз зьнішчэньня граху праз Крыж і хрост.<br>
<br>
Чатыры станы войска Ізраільскага пакрыліся славаю, калі ў крыжападобным строю ішлі перад Каўчэгам Запавету.<br>
<br>
Дзівосна распасьцёрты, Крыж точыць сонечныя промні, і нябёсы абвяшчаюць славу Божую.<br>
<br>
<br>
<font color="#d00505"><strong>Песьня 5</strong></font><br>
<br>
<em><font color="#d00505">Ірмас.</font></em> Табою, тройчы сьвятое Дрэва, на якім быў расьпяты Хрыстос, Уладар і Госпад, быў пераможаны той, хто дрэвам спакусіў чалавека. Ён патрапіў у пастку, калі Бог быў прыбіты целам да цябе, даючы сьвету веліч зьмілаваньня.<br>
<br>
Вогненны меч, што сьцярог уваход у рай, збаяўся цябе, вечнахвальны Крыжу. Страшны хэрувім адступіў і даў дарогу Хрысту, які быў расьпяты на табе і дараваў супакой душам нашым.<br>
<br>
Падземныя сілы, нашыя ворагі, дрыжаць у страху, калі бачаць Крыж, узьнесены высока, а нябесныя жыхары і ўсе, што нарадзіліся на зямлі, згінаюць калены перад Хрыстом, які дае супакой душам нашым.<br>
<br>
Боскі Крыж сьвеціць нятленнымі промнямі ўсім народам, што зблудзілі ў змроку спакусы і маны, і яднае іх з Хрыстом, які быў укрыжаваны на ім, каб дараваць супакой душам нашым.<br>
<br>
<br>
<font color="#d00505"><strong>Песьня 6</strong></font><br>
<br>
<em><font color="#d00505">Ірмас.</font></em> Ёна ў нутры кіта працягнуў крыжом рукі свае, даючы вобраз збавенных мукаў; выкінуты адтуль пасьля трох дзён, ён прадвяшчаў цудоўнае ўваскрасеньне Хрыста Бога нашага, які быў укрыжаваны ў целе і прасьвятліў сьвет уваскрасеньнем сваім на трэці дзень.<br>
<br>
Якуб, сагнуты ад старасьці і хваробы, зноў стаў проста, калі склаў накрыж рукі і явіў сілу жыцьцядайнага Крыжа. Бо Бог, які быў укрыжаваны на ім, устанавіў Новы Закон – замест Старога, што быў толькі ягоным ценем, – і немачы душагубнай маны адагнаў.<br>
<br>
Сьвяты Ізраіль усклаў складзеныя накрыж рукі на галовы ўнукаў на знак, што тым, хто служыць Закону, належыцца годнасьць першародных. Хоць і памыліўся, ён не зьмяніў жыцьцядайнага знаку, «Бо, – усклікнуў, – новы народ Хрыста Бога нашага, узмоцнены Крыжом, будзе мець вышэйшую годнасьць».<br>
<br>
<font color="#d00505"><strong>Кандак </strong><em>(тон 4).</em></font> Хрысьце Божа, які з волі сваёй быў узьняты на Крыжы, даброты Твае даруй новым людзям, якія носяць імя Тваё; дай радасьць належным нашым уладам сілаю Тваёю, настаўляючы іх на кожную добрую справу: хай дапамогаю будзе ім Твой Крыж – непераможная зброя міру.<br>
<br>
<font color="#d00505"><em>Ікас.</em></font> Той, хто быў узьнесены да трэцяга неба і чуў Боскія словы, якіх нельга вымавіць людзкому языку, так піша да Галятаў – тыя, што вывучаюць Пісаньне, хай чытаюць і разумеюць: «Мне няма чым хваліцца, як толькі адным Крыжом Хрыстовым, на якім Ён Сваёй Пакутаю забіў нашыя страсьці». Дык і мы таксама будзем трымацца моцна Крыжа Гасподняга і аддамо хвалу яму, бо ён для нас – збавеннае дрэва, непераможная зброя міру.<br>
<br>
<br>
<strong><font color="#d00505">Песьня 7</font></strong><br>
<br>
<em><font color="#d00505">Ірмас.</font></em> Бязглузды загад злоснага мучыцеля, поўны пагрозаў і боганенавісных блюзьнерстваў, прывёў людзей у зман; але тры юнакі не спалохаліся зьверскай лютасьці, ані агню, што паліў усё: стоячы сярод полымя, асьвежаныя росным ветрам, яны пяялі: «Блаславёны і ўсяхвальны Ты, Божа айцоў нашых!»<br>
<br>
Першы чалавек, пакаштаваўшы ад забароненага дрэва, быў асуджаны на выгнаньне, і стаўся падуладным тленнасьці, якую ён перадаў усяму роду людзкому. А цяпер жыхары зямлі, адноўленыя Дрэвам Крыжовым, клічуць голасна: «Усяхвальны Божа айцоў і наш, блаславёны Ты!»<br>
<br>
За непаслушэнства Закону Божаму дрэва прынесла сьмерць людзям, калі яны пакаштавалі забароненага плоду. Яно было пад аховаю аж да часу, калі вызнаньне разумнага разбойніка адчыніла доступ да яго. Паміраючы, ён усклікнуў: «Усяхвальны Божа айцоў і наш, блаславёны Ты!»<br>
<br>
Ізраіль прадбачыў будучыню, калі пакланіўся верху жазла Язэпавага, паказаўшы, што ў адзін дзень Крыж будзе аховаю ўсіх верных. Ён – пахвала ўладароў і сьвятло для тых, што клічуць: «Усяхвальны Божа айцоў і наш, блаславёны Ты!»<br>
<br>
<br>
<font color="#d00505"><strong>Песьня 8</strong></font><br>
<br>
<em><font color="#d00505">Ірмас.</font></em> Блаславіце, юнакі, роўныя лікам з Тройцай, Творцу Бога Айца, і Слова, што зышло на зямлю і перамяніла агонь на расу; і ўзьвялічвайце над усім Духа ўсесьвятога, які дае ўсім жыцьцё, праз усе вякі.<br>
<br>
Узьнесенае Дрэва, акропленае крывёю ўцелаўлёнага Божага Слова, слаўце ў песьнях, нябесныя сілы, сьвяткуючы аднаўленьне сьмяротных людзей. Верныя, аддайце хвалу Крыжу Хрыстоваму, праз які ўваскрасеньне было дадзенае сьвету на ўсе вякі.<br>
<br>
Зямныя распарадчыкі ласкі, уздыміце рукамі вашымі Крыж, на якім вісеў Хрыстос Бог наш; і кап’ё, якім быў прабіты бок Бога Слова. Хай усе народы бачаць Божае збаўленьне і ўзьвялічваюць Яго праз усе вякі.<br>
<br>
Радуйцеся, хрысьціянскія ўладары, абраныя Божым провідам, атрымайце ад Бога пачэсны Крыж, хай ён будзе вам непераможнай зброяю, што разганяе нязбожных ворагаў на ўсе вякі.<br>
<br>
<br>
<em><font color="#d00505">Замест <strong>«Душа мая абвяшчае веліч Госпада...»</strong> бяруцца асобыя прыпевы.<br>
<br>
Прыпеў.</font></em> Узьвялічвай, душа мая, пачэсны Крыж Гасподні.<br>
<br>
<br>
<font color="#d00505"><strong>Песьня 9</strong></font><br>
<br>
<em><font color="#d00505">Ірмас.</font></em> Багародзіца, Ты – таемны рай, бо Ты бяз высілку ўзрасьціла нам Хрыста, які пасадзіў пасярод зямлі жыцьцядайнае дрэва крыжовае. Бачачы яго сёньня ўзьнесеным, пакланяемся яму і Цябе славім.<br>
<br>
Хай цешацца ўсе дрэвы дубровы, бо іх асьвяціў Хрыстос, які іх сьпярша пасадзіў і Сам распасьцёр рукі на дрэве. У дзень узвышэньня мы ўзьвялічваем Яго і пакланяемся Ягонаму крыжу.<br>
<br>
Крыж, узьнесены для ўмацаваньня ўсіх Божых людзей, пазначаных яго знакам на чале, пераможна ламае рогі злосных духоўных ворагаў. У дзень узвышэньня мы ўзьвялічваем Хрыста і пакланяемся Ягонаму Крыжу.<br>
<br>
<br>
<em><font color="#d00505">Іншы прыпеў.</font></em> Узьвялічвай, душа мая, узвышэньне жыцьцядайнага Крыжа Гасподняга.<br>
<br>
<strong><font color="#d00505">Канон 2</font></strong><br>
<br>
<em><font color="#d00505">Ірмас.</font></em> Сёньня сьмерць, што прыйшла да чалавека, калі ён пакаштаваў плоду з забароненага дрэва, адмяняецца дрэвам крыжовым. Праклён маці Эвы, што цяжыў над усім родам людзкім, здымаецца плодам Чыстай Багародзіцы, якую ўсе сілы нябесныя ўзьвялічваюць.<br>
<br>
Ня ў змозе трываць сьмяротнай горычы дрэва, Ты зьнішчыў яе Крыжом. У падобны спосаб Ты некалі дрэвам зьнішчыў горыч водаў Мары, яўляючы вобраз сілы Крыжа, які ўсе сілы нябесныя ўзьвялічваюць.<br>
<br>
Сёньня Ты, Госпадзе, узьняў нашых прабацькоў ад сумнага стану, у які яны трапілі праз хцівасьць; і нас аднавіў у нашай спадчыне Крыжом Тваім, які мы, верныя, узьвялічваем.<br>
<br>
Вобраз Крыжа, якому пакланяюцца ўсе куткі зямлі, Ты, Госпадзе, явіў уладару на небе як непераможную зброю, што зьзяла нясьцерпным сьвятлом. Дзеля гэтага ўсе сілы нябесныя Цябе ўзьвялічваюць.<br>
<br>
<em><font color="#d00505">Катавасія: абодва ірмасы.</font></em><br>
<br>
<br>
<strong><font color="#d00505">Экзапастыляр</font></strong> <em><font color="#d00505">(тон 2).</font></em> Крыж – ахоўнік усяго сьвету, Крыж – краса Царквы, Крыж – уладароў сіла; Крыж – верных умацаваньне; Крыж – анёлаў слава і дэманаў рана.<br>
<br>
<strong>Слава... цяпер...</strong><br>
<br>
Крыж узвышаецца сёньня, і сьвет асьвячаецца: бо на ім Ты, Хрысьце, што сядзіш разам з Айцом і Духам Сьвятым, рукі Свае распасьцёр і прывёў усіх да пазнаньня Цябе. Зрабі годнымі боскае славы нас, якія спадзяемся на Цябе.<br>
<br>
<br>
<font color="#d00505"><strong>Пахвальныя псалмы</strong><br>
<br>
<em>(Тон 8)</em></font> Слаўны цуд! Жыцьцядайнае дрэва – Крыж сьвяты, – узносіцца сёньня на вышыню. Славяць яго ўсе куткі зямлі і ў страху дрыжаць дэманы. Які вялікі дар быў дадзены людзям! Збаў ім душы нашыя, Хрысьце, адзіны добрасардэчны. <font color="#d00505"><em>(Двойчы)</em></font><br>
<br>
Слаўны цуд! Быццам поўная жыцьця вінаградная гронка, сёньня бачна ўзносіцца над зямлёю Крыж, што насіў на сабе Ўсявышняга: мы ўсе ім да Бога прыцягваемся, і сьмерць да канца перамагаецца. Пачэснае Дрэва! Праз цябе мы атрымалі райскі плод несьмяротнасьці – Хрыста.<br>
<br>
Слаўны цуд! Шырыня і даўжыня Крыжа роўная небу, бо ён асьвячае нас боскаю ласкаю, перамагае нязбожных ворагаў і ўмацоўвае справядлівасьць. Табою, Боскае Дрэва, мы ўзыходзім да неба і ўзьвялічваем у песьнях Хрыста Госпада.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Сёньня ўзвышаецца Крыж Гасподні, і верныя з любоўю ідуць пакланіцца яму, і атрымліваюць аздараўленьні ад недамаганьняў цела і душы. Дык цалуйма яго з страхам і радасьцю: з страхам як грэшныя і нягодныя; з радасьцю, бо расьпяты на ім Хрыстос Госпад дае сьвету збаўленьне ў вялікай міласэрнасьці Сваёй.<br>
<br>
<br>
<font color="#d00505"><strong>Вялікае ўслаўленьне</strong><br>
<br>
<em>Падчас сьпеву «</em></font><strong><font color="#d00505"><em>Сьвяты Божа»</em></font></strong><font color="#d00505"><em> сьвятар у поўным аблачэньні кадзіць тройчы вакол ахвярніка, на якім ляжыць крыж. Пасьля бярэ крыж, кладзе яго сабе на галаву і выносіць паўночнымі дзьвярыма. Дыякан з кадзілам ідзе перад сьвятаром. Стаўшы перад райскімі дзьвярыма, сьвятар кажа ўголас: </em></font><strong><font color="#d00505">Мудрасьць, устаньце!</font></strong><br>
<br>
<font color="#d00505"><em>і сьпявае трапар:<br>
<br>
(Тон 1)</em></font> Збаў, Госпадзе, людзей Тваіх і блаславі набытак Твой, даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа.<br>
<br>
<font color="#d00505"><em>Людзі паўтараюць той самы трапар </em></font><strong><font color="#d00505"><em>двойчы.</em></font></strong><font color="#d00505"><em> Тымчасам сьвятар кладзе крыж на прыгатаваны сярод царквы стол, кадзіць вакол яго тройчы, пасьля, узяўшы зноў крыж і стаўшы перад сталом, пачынае літанію:</em></font><br>
<br>
- Зьмілуйся над намі, Божа, паводле Тваёй вялікай міласэрнасьці, молімся Табе, пачуй нас і зьмілуйся.<br>
<br>
<font color="#d00505"><strong>Людзі:</strong></font> Госпадзе, зьмілуйся. <font color="#d00505"><em>(100 разоў, і так пасьля наступных просьбаў)<br>
<br>
Падчас сьпеву </em></font><strong><font color="#d00505"><em>«Госпадзе, зьмілуйся»</em></font></strong><font color="#d00505"><em>, сьвятар, з крыжом у рукох, робіць паволі паклон да зямлі, пасьля паволі ўзносіць крыж і бласлаўляе ім людзей. Гэта ён паўтарае пасьля ўсіх наступных просьбаў, гаворачы кожную з іх стоячы з іншага боку стала, ідучы ў супраць сонца.</em></font><br>
<br>
- Яшчэ молімся за Сьвятога Айца нашага сусьветнага біскупа <em>... (імя)</em>, папу Рымскага і дастойнага архібіскупа <em>(багалюбнага біскупа)</em> нашага <em>... (імя)</em>, і ўсіх у Хрысьце братоў нашых. Скажам ўсе разам!<br>
<br>
- Яшчэ молімся за яго <em>(яе)</em> міласьць <em>... (імя галавы дзяржавы)</em>, урад, належныя ўлады і ўсіх, што сьцерагуць цэласьці і супакою гэтай краіны; і за Богам сьцеражоную краіну нашу Беларусь і ўвесь беларускі народ. Скажам усе разам!<br>
<br>
- Яшчэ молімся за кожную душу хрысьціянскую, пакрыўджаную і сумную, што патрабуе суцяшэньня, збаўленьня і адпушчэньня грахоў. Скажам усе разам!<br>
<br>
- Яшчэ молімся за ўсіх айцоў і братоў нашых, што служылі і служаць у гэтай сьвятой царкве, за іх здароўе, збаўленьне і адпушчэньне грахоў. Скажам усе разам!<br>
<br>
<font color="#d00505"><em>Людзі, скончыўшы апошнюю сотню </em></font><strong><font color="#d00505"><em>«Госпадзе, зьмілуйся»</em></font></strong><font color="#d00505"><em>, сьпяваюць:</em></font><br>
<br>
<strong>Слава... цяпер...</strong><br>
<br>
<font color="#d00505"><strong>Кандак</strong> <em>(тон 4).</em></font> Хрысьце Божа, які з волі Сваёй быў узьняты на Крыжы, даброты Твае даруй новым людзям, якія носяць імя Тваё; дай радасьць належным нашым уладам сілаю Тваёю, настаўляючы іх на кожную добрую справу: хай дапамогаю будзе ім Твой Крыж – непераможная зброя міру.<br>
<br>
<em><font color="#d00505">Падчас сьпеву кандака, сьвятар кладзе Крыж на стол і пасьля сьпявае </font></em><strong><em><font color="#d00505">тройчы</font></em></strong><em><font color="#d00505">, робячы за кожным разам зямны паклон:</font></em><br>
<br>
Крыжу Твайму пакланяемся, Уладару наш, і сьвятое ўваскрасеньне Тваё славім.<br>
<br>
<font color="#d00505"><em>Людзі паўтараюць тое самае </em></font><strong><font color="#d00505"><em>тройчы</em></font></strong><font color="#d00505"><em>, а пасьля сьпяваюць наступную песьню, падчас якой усе прысутныя па чарзе падыходзяць пакланіцца Крыжу:<br>
<br>
(Тон 2)</em></font> Прыйдзіце, верныя, паклонімся жыцьцядайнаму Крыжу, на якім Уладар славы Хрыстос дабравольна рукі расьцягнуў, каб нас вярнуць да першаснага блаславенства, якога нас вораг некалі пазбавіў хітрасьцю і ўчыніў выгнаньнікамі, ад Бога далёкімі. Прыйдзіце, верныя, паклонімся дрэву, якім мы ўдастоіліся скрышыць галовы нябачных ворагаў; прыйдзіце, усе народы зямлі, каб песьнямі ўсхваліць Крыж Гасподні. Радуйся, Крыжу, дасканалае збаўленьне ўпалага Адама: табою хваліцца сьвятая Царква перамагаючы ўсе нягоды сілаю тваёю. Сёньня мы, хрысьціяне, з страхам цалуючы цябе, славім да цябе прыбітага Бога, кажучы: «Госпадзе, што быў прыбіты да Крыжа, зьмілуйся над намі, бо Ты добры і Чалавекалюбец».<br>
<br>
<font color="#d00505"><em>(Тон 5)</em></font> Прыйдзіце, людзі, убачыць слаўны цуд і пакланіцца сіле Крыжа. Дрэва ў раі прарасьціла сьмерць, а Крыж зацьвіў жыцьцём, маючы да сябе прыбітага бязгрэшнага Госпада. Праз Яго ўсе народы атрымліваюць нятленнасьць і клічуць: «Ты, што перамог Крыжом сьмерць і вызваліў нас, слава Табе!»<br>
<br>
Сёньня, Божа, спраўдзіліся словы прарокаў Тваіх Ісаі і Давіда, якія казалі: «Усе народы прыйдуць і паклоняцца Табе, Госпадзе». Вось людзі напоўніліся дабротамі Тваімі ў дварох Тваіх, Добры, у Ерусаліме. Ты, што пацярпеў Крыж дзеля нас і дараваў нам жыцьцё ўваскрасеньнем Тваім, захавай і збаў нас.<br>
<br>
<font color="#d00505"><em>(Тон 6)</em></font> Чатыры канцы зямлі, Хрысьце Божа, асьвячаюцца ўзвышэньнем чатырохканцовага Крыжа Твайго, і разам з ім рог верных людзей Тваіх узвышаецца, зьбіваючы рогі праціўнікаў. Вялікі Ты, Госпадзе, і цудоўныя творы Твае: Слава Табе!<br>
<br>
Прарокі прадказалі Сьвятое Дрэва, якім Адам быў вызвалены ад праклёну сьмерці. Сёньня, пры ўзвышэньні Крыжа, усё стварэньне ўзносіць голас, просячы ў Бога багацьця зьмілаваньня. Адзіны спагадлівы Госпадзе, ачысьці і збаў нас!<br>
<br>
<font color="#d00505"><em>(Тон 8)</em></font> Сёньня спраўдзіліся словы прарока Твайго, Божа, Майсея, які сказаў: «Гляньце на Жыцьцё ваша, што перад вашымі вачыма!» Сёньня Крыж узьнімаецца, і сьвет вызваляецца ад маны; сёньня ўваскрасеньне Хрыстовае абнаўляецца, і ўся зямля радуецца і, граючы на цымбалах, як некалі Давід, пяе Табе: «Ты, Божа, учыніў збаўленьне пасярод зямлі – Крыж і ўваскрасеньне, якім Ты збавіў нас». Добры, чалавекалюбны і ўсемагутны Госпадзе, слава Табе!<br>
<br>
Сёньня Ўладар стварэньня і Госпад славы вісіць, прыбіты да Крыжа, і бок Ягоны прабіты кап’ём. Слодыч царкоўная каштуе воцату. Вянцом з цярніны вянчаецца і апранаецца ў ганебную вопратку Той, хто пакрыў неба хмарамі. Рукой глінянай б’ецца Той, хто Сваёй рукой зрабіў чалавека. Церпіць біцьцё па плячох Той, хто пакрывае неба хмарамі, і прымае пляўкі, зьдзек і насьмешкі. Усё цярпліва пераносіць мой Бог і Збаўца дзеля мяне, грэшнага і асуджанага, каб у добрасардэчнасьці Сваёй збавіць сьвет ад маны.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> Сёньня Недаступны прыродаю робіцца даступным для мяне і церпіць пакуты, каб збавіць мяне ад цярпеньняў. Той, хто вяртае зрок сьляпым, аплёўваецца вуснамі злачынцаў і падстаўляе плечы на біцьцё дзеля палонных. Калі Ягоная Чыстая Маці ўбачыла Яго на крыжы, Яна з болем усклікнула: «Гора мне, Дзіця маё! Чаму Ты гэта зрабіў? Ты, што быў прыгажэйшы за ўсіх сьмяротных людзей, цяпер вісіш без жыцьця і выгляду, без усялякай красы. Гора мне, Сьвятло вачэй маіх! Не магу глядзець, як Ты ляжыш, заснуўшы; маё нутро ўсё параненае, востры меч пратнуў сэрца маё. Слаўлю цярпеньні Твае, пакланяюся Тваёй добрасардэчнасьці. Доўгацярплівы Госпадзе, слава Табе!»