<!DOCTYPE HTML><font color="#d00505"><strong>14 верасьня – СУСЬВЕТНАЕ ЎЗВЫШЭНЬНЕ ПАЧЭСНАГА І ЖЫЦЬЦЯДАЙНАГА КРЫЖА<br>
<br>
ЛІТУРГІЯ<br>
<br>
Антыфон першы</strong> <em>(Пс 21.2а, 2б, 3, 4)</em><br>
<br>
<strong>Чытальнік:</strong></font> Божа, Божа мой, пачуй мяне: чаму Ты мяне пакінуў?<br>
<br>
<font color="#d00505"><strong>Людзі:</strong></font> Малітвамі Багародзіцы, Збавіцелю, збаў нас. <font color="#d00505"><em>(Так пасьля наступных вершаў)</em></font><br>
<br>
<strong><font color="#d00505">Чытальнік:</font></strong> Далёка ад збаўленьня майго голас плачу майго.<br>
<br>
– Божа мой, клічу ўдзень, і Ты ня чуеш; уночы клічу і не знаходжу супакою.<br>
<br>
– Ты ж у сьвятыні жывеш, хвала Ізраіля.<br>
<br>
– Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
<strong><font color="#d00505">Людзі:</font></strong> Малітвамі Багародзіцы, Збавіцелю збаў нас.<br>
<br>
<br>
<font color="#d00505"><strong>Антыфон другі</strong> <em>(Пс 73.1, 2а, 2б, 12)</em><br>
<br>
<strong>Чытальнік:</strong></font> Чаму Ты, Госпадзе, адкінуў нас зусім?<br>
<br>
<font color="#d00505"><strong>Людзі:</strong></font> Сыне Божы, што быў укрыжаваны ў целе, збаў нас, якія пяём Табе: Алілуя. <font color="#d00505"><em>(Так пасьля наступных вершаў)</em></font><br>
<br>
<strong><font color="#d00505">Чытальнік:</font></strong> Успомні народ Твой, які Ты ад пачатку прызначыў для сябе.<br>
<br>
– Успомні гару Сыён, на якой Ты пасяліўся.<br>
<br>
– Бог – Уладар наш спрадвеку: Ён учыніў збаўленьне пасярод зямлі.<br>
<br>
<strong><font color="#d00505">Людзі:</font></strong> Сыне Божы, што быў укрыжаваны ў целе, збаў нас, якія пяём Табе: Алілуя.<br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
<font color="#d00505"><em><strong>«Адзінародны Сыне...»</strong></em><br>
<br>
<br>
<strong>Антыфон трэці</strong> <em>(Пс 98, 1а, 1б, 2, 9)</em><br>
<br>
<strong>Чытальнік:</strong></font> Госпад пануе – хай дрыжаць людзі!<br>
<br>
<font color="#d00505"><strong>Людзі</strong> <em>(тон 1).</em></font> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа. <font color="#d00505"><em>(Так пасьля наступных вершаў)</em></font><br>
<br>
<strong><font color="#d00505">Чытальнік:</font></strong> Ён сядзіць на хэрувімах – хай ускалыхнецца зямля!<br>
<br>
– Госпад – Бог вялікі ў Сыёне, Ён узвышаецца над усімі народамі.<br>
<br>
– Пакланяйцеся Госпаду на месцы сьвятым Яго!<br>
<br>
<strong><font color="#d00505">Людзі:</font></strong> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа.<br>
<br>
<br>
<strong><font color="#d00505">Сьвятар</font></strong> <font color="#d00505"><em>(уваходны верш):</em></font> Узьвялічвайце Госпада Бога нашага і пакланяйцеся падножжу Ягонаму, бо Ён сьвяты!<br>
<br>
<strong><font color="#d00505">Людзі:</font></strong> Сыне Божы, што быў укрыжаваны ў целе, збаў нас, якія пяём Табе: Алілуя.<br>
<br>
<br>
<font color="#d00505"><strong>Трапар</strong> <em>(тон 1).</em></font> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа.<br>
<br>
<strong>Слава... цяпер...</strong><br>
<br>
<font color="#d00505"><strong>Кандак</strong> <em>(тон 4).</em></font> Хрысьце Божа, які з волі сваёй быў узьняты на Крыжы, даброты Твае даруй новым людзям, якія носяць імя Тваё; дай радасьць належным нашым уладам сілаю Тваёю, настаўляючы іх на кожную добрую справу: хай дапамогаю будзе ім Твой Крыж – непераможная зброя міру.<br>
<br>
<br>
<font color="#d00505"><em>Замест</em> <strong><em>«Сьвяты Божа»:</em></strong></font> Крыжу Твайму пакланяемся, Уладару наш, і сьвятое ўваскрасеньне Тваё славім.<br>
<br>
<br>
<font color="#d00505"><strong>Пракімен</strong> <em>(Пс 98.5, 1).</em></font> Узьвялічвайце Госпада Бога нашага і пакланяйцеся падножжу Ягонаму, бо Ён сьвяты!<br>
<br>
<em><font color="#d00505">Верш.</font></em> Госпад пануе – хай дрыжаць людзі; Ён сядзіць на хэрувімах – хай ускалыхнецца зямля!<br>
<br>
<br>
<strong>Чытаньне першага лісту сьвятога апостала Паўла да Карынцянаў</strong> <em>(1 Кар 1.18-24)</em><br>
<br>
Браты, навука аб Крыжы ёсьць дурасьцю для тых, што ідуць да загубы, для нас жа, якія збаўляемся – сілаю Божаю. Бо напісана: Загублю мудрасьць мудрацоў і розум разумных зьнішчу. Дзе мудрэц? Дзе вучоны? Дзе дасьледчык гэтага веку? Ці ж не ўчыніў Бог мудрасьць сьвету дурасьцю? Бо калі сьвет сваёй мудрасьцю не пазнаў мудрасьці Божай, захацеў Бог дурасьцю прапаведаваньня збавіць тых, што вераць. Дык вось калі габрэі жадаюць знакаў, а грэкі шукаюць мудрасьці, мы абвяшчаем Хрыста ўкрыжаванага, які зьяўляецца спакусаю для габрэяў, дурасьцю для паганаў, а для пакліканых – габрэяў і грэкаў, – Хрыстом, Божай сілаю і Божай мудрасьцю.<br>
<br>
<br>
<font color="#d00505"><strong>Алілуя</strong> <em>(Пс 73.2, 12).</em></font> Успомні народ Твой, які Ты ад пачатку прызначыў для сябе.<br>
<br>
<em><font color="#d00505">Верш.</font></em> Бог – Уладар наш спрадвеку: Ён учыніў збаўленьне пасярод зямлі.<br>
<br>
<br>
<strong>Чытаньне сьвятога Евангельля паводле Яна</strong> <em>(Ян 19.6-11а, 13-20, 25-28а, 30-35а)</em><br>
<br>
У той час першасьвятары і старшыні народу ўчынілі раду супраць Ісуса, каб забіць Яго. Яны прыйшлі да Пілата, кажучы: «Укрыжуй, укрыжуй Яго». Пілат кажа ім: «Бярыце Яго і ўкрыжуйце самі, бо я ніякай віны не знаходжу ў ім». А юдэі яму: «У нас такі закон, і згодна з законам Ён павінен памерці, бо зрабіў сябе Сынам Божым». Пачуўшы гэта, Пілат яшчэ больш устрывожыўся. Ён увайшоў зноў у прэторыю і спытаўся ў Ісуса: «Адкуль Ты?» Але Ісус ня даў яму адказу. Пілат сказаў Яму: «Ня хочаш размаўляць са мною? Ці ж ня ведаеш, што маю ўладу Цябе адпусьціць і ўладу ўкрыжаваць Цябе?» Ісус адказаў: «Ты ня меў бы нада Мною ніякай улады, калі б табе не было дадзена згары». Пачуўшы гэтыя словы, Пілат вывеў Ісуса і сеў на судзе, на месцы, якое завецца па-грэцку Літостратон, а па-гэбрэйску Гавата. А быў дзень прыгатаваньня Пасхі, каля шостай гадзіны. І сказаў габрэям: «Вось кароль ваш!» А яны крычалі: «Далоў, далоў, укрыжуй Яго!» Пілат сказаў ім: «Ці ж маю вашага караля ўкрыжаваць?» і адказалі першасьвятары: «Няма ў нас караля, апроч кесара!» Тады аддаў ён Яго ім на ўкрыжаваньне. І ўзялі Ісуса. І, несучы сам крыж свой, Ён прыйшоў на месца, званае Чэрапавым, якое па-габрэйску завецца «Гальгота», дзе Яго ўкрыжавалі, а з ім двух іншых, па два бакі ад Яго, а пасярэдзіне Ісуса. А Пілат загадаў зрабіць надпіс і паставіць яго на крыжы. Было напісана: «Ісус Назарэй, Кароль Юдэйскі». Гэты надпіс на дошцы чыталі многія з юдэяў, бо тое месца, дзе быў укрыжаваны Ісус, было блізка гораду; і было напісана па-габрэйску, па-рымску і па-грэцку. Стаялі ж ля крыжа Ягоная Маці, і сястра Ягонай Маці, Марыя, жонка Кляопы, і Марыя Магдалена. Калі Ісус убачыў Маці і вучня, якога Ён любіў, што стаяў побач з Ёю, сказаў Маці: «Жанчына, вось сын Твой». А вучню сказаў: «Вось Маці твая». З таго часу вучань узяў Яе да сябе. Потым Ісус, ведаючы, што ўсё ўжо споўнілася, схіліўшы галаву, аддаў духа. А так як гэта была пятніца, дык габрэі, каб не пакінуць целаў на крыжы ў суботу – бо гэты дзень суботні быў вялікім сьвятам, – прасілі Пілата прабіць ім галёнкі і зьняць іх. І вось прыйшлі жаўнеры і прабілі галёнкі першаму і другому, што былі з ім укрыжаваныя. Падышоўшы ж да Ісуса, яны ўбачылі, што Ён ужо памёр, дык не прабівалі Яму галёнкаў. Толькі адзін з жаўнераў прабіў Яму кап’ём бок, і адразу пацякла кроў і вада. І той, хто бачыў, пасьведчыў, і сьведчаньне яго праўдзівае.<br>
<br>
<br>
<strong><font color="#d00505">Задастойнік.</font></strong> Узьвялічвай, душа мая, пачэсны Крыж Гасподні.<br>
<br>
Багародзіца, Ты – таемны рай, бо Ты бяз высілку ўзрасьціла нам Хрыста, які пасадзіў пасярод зямлі жыцьцядайнае дрэва крыжовае. Дзеля гэтага мы сёньня, бачачы яго сёньня ўзьнесеным і пакланяючыся яму, Цябе славім.<br>
<br>
<br>
<font color="#d00505"><strong>Прычасьнік</strong> <em>(Пс 4.7).</em></font> Хай зазьзяе нам сьвятло аблічча Твайго, Госпадзе. Алілуя, алілуя, алілуя.