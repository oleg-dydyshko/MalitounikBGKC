<!DOCTYPE HTML><strong><font color="#d00505">14 верасьня</font></strong><font color="#d00505"><strong> – СУСЬВЕТНАЕ ЎЗВЫШЭНЬНЕ ПАЧЭСНАГА І ЖЫЦЬЦЯДАЙНАГА КРЫЖА (КРЫЖАЎЗВЫШЭНЬНЕ)<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
(Тон 6)</em></font> Узвышэньне Крыжа Гасподняга заахвочвае ўсё стварэньне славіць укрыжаванага Хрыста і сьвятыя мукі Яго. Умярцьвіўшы на ім таго, хто некалі нас умярцьвіў, у бязьмежнай дабрыні Сваёй Ён ажывіў памерлых, вярнуў ім ранейшую красу і зрабіў дастойнымі жыцьця ў небе. Дзеля гэтага славім радасна Ягонае імя і ўзьвялічваем Ягоную бязьмежную міласэрнасьць. <em><font color="#d00505">(Двойчы)</font></em><br>
<br>
Кры́жу сьвяты! Майсей даў нам вобраз твой, калі ў змаганьні з Амалекам рукі падняў да неба. Ты – пахвала верных, умацаваньне мучанікаў, слава апосталаў, перамога праведных і абарона ўсіх сьвятых. Гледзячы на тваё ўзвышэньне, радуецца ўсё стварэньне, сьвяткуе і славіць Хрыста, які ў вялікай дабрыні Сваёй сабраў у адно ўсіх расьцярушаных. <em><font color="#d00505">(Двойчы)</font></em><br>
<br>
Кры́жу слаўны! Цябе з радасьцю абкружаюць анёльскія хоры, і мы цябе сёньня ўрачыста падносім. Ты ж, з волі Божае, падносіш усіх, хто за спажываньне забароненага плоду быў выгнаны з раю і асуджаны на сьмерць. Дзеля гэтага, цалуючы цябе з вераю вуснамі і сэрцам, атрымліваем асьвячэньне і клічам: «Узьвялічвайце Хрыста, усеміласэрнага Бога, і пакланяйцеся Ягонаму боскаму падножжу!» <em><font color="#d00505">(Двойчы)</font></em><br>
<br>
<strong>Слава... цяпер...</strong><br>
<br>
<em><font color="#d00505">(Тон 2)</font></em> Прыйдзіце, людзі, паклонімся блаславёнаму дрэву, праз якое завершанае было нашае апраўданьне. Бо вось д’ябал, які пры дапамозе дрэва ашукаў праайца Адама, быў пераможаны Крыжам, і той, які ў няволі трымаў стварэньне Гасподняе, зазнаў найбольшае паразы. Божаю крывёю абмытая была зьмяіная атрута і, дзякуючы несправядліваму прысуду на Праведніка, адменены быў справядлівага прысуду праклён. Трэба было, каб дрэва дрэвам аздаравілася, і каб цярпеньнямі Непадуладнага мукам былі адмененыя мукі асуджанага за правіны ля райскага дрэва. Хры́сьце Ўлада́ру наш, слава Твайму мудраму для нас провіду, якім Ты збавіў усіх, бо Ты добры і Чалавекалюбец.<br>
<br>
<br>
<strong>Чытаньне кнігі Выхаду</strong><br>
<em>(Вых 15.22 – 16.1)</em><br>
<br>
Майсей загадаў сыном Ізраіля ісьці ад Чырвонага мора ў напрамку пустыні Шур. Ішлі яны тры дні цераз пустыню і не знайшлі вады. І прыйшлі да месца, якое называлася Мара, і не маглі там піць вады, бо была горкая. Дзеля гэтага і далі гэтаму месцу імя Мара. Людзі пачалі наракаць на Майсея і казалі: «Што будзем піць?» Майсей паклікаў Госпада, і Госпад паказаў яму кусок дрэва: <em>(Майсей)</em> кінуў яго ў ваду, і яна сталася салодкай. Там Госпад устанавіў для іх законы і парадкі і там іх выпрабоўваў. І казаў: «Калі будзеш верна слухаць голас Госпада Бога твайго і чыніць тое, што справядлівае ў вачох Ягоных, і будзеш захоўваць Ягоныя законы і прыказаньні, дык не пашлю на цябе ніякай кары, якой Я караў Ягіпет, бо Я, Госпад, хачу быць тваім лекарам». Потым прыйшлі ў Ялім, дзе было дванаццаць крыніцаў і семдзясят пальмаў, і там затрымаліся. Пасьля пайшлі далей з Яліму. І прыйшла ўся грамада сыноў Ізраільскіх у пустыню Сін, што ляжыць між Ялімам і Сынаем.<br>
<br>
<br>
<strong>Чытаньне кнігі Прыповесьцяў</strong><br>
<em>(Прып 3.11-18)</em><br>
<br>
Сыне, не пагарджай пакараньнем Гасподнім, і не адкідай напамінаў Ягоных, бо Госпад карае тых, каго любіць, як бацька мілага сына. Шчасьлівы той, хто знайшоў мудрасьць, муж, які прыдбаў разважнасьць; бо лепш мець яе за срэбра, набываць яе лепш як золата. Яна больш каштоўная за пэрлы; ніякія дарагія каменьні ёй не раўняюцца. Даўгалецьце ў правай руцэ яе, а ў левай – багацьце і слава. З вуснаў яе цячэ справядлівасьць, закон і міласэрнасьць на языку ў яе. Дарогі яе добрыя, і сьцежкі яе мірныя. Для тых, хто яе сьцеражэ, яна ёсьць дрэвам жыцьця, і той, хто спадзяецца на яе, не пахісьнецца.<br>
<br>
<br>
<strong>Чытаньне кнігі прарока Ісаі</strong><br>
<em>(Іс 60.11-16)</em><br>
<br>
Так кажа Госпад: «Адчыняцца вароты твае, Ерусалім, і будуць адчыненыя заўсёды ўдзень і ўночы, каб прапускаць да цябе сілу народаў, і ўладароў іхніх, што іх вядуць. Бо народы і іхнія ўладары, якія ня будуць служыць табе, згінуць; і пагане зусім будуць зьнішчаныя. Слава Лівану прыйдзе да цябе, а з ёю кіпарысы, вязы і кедры, каб упрыгожыць месца сьвятое тваё. І ўслаўлю месца, дзе стаяць ногі Мае. І пойдуць да цябе з паклонам сыны тваіх перасьледавальнікаў, і ўпадуць да тваіх ног усе, што пагарджалі табою. І назавуць цябе Горадам Гасподнім, Сыёнам Сьвятога Ізраілевага. За тое, што ты быў ненавісны, пагарджаны і пакінуты, зраблю цябе хвалой вечнай, радасьцю для ўсіх пакаленьняў. Будзеш ссаць малако народаў, грудзі каралеўскія ссаць будзеш і зразумееш, што Я, Госпад – твой Збавіцель, Бог Ізраіля – твой Вызваліцель».<br>
<br>
<br>
<strong><font color="#d00505">Ліцьця</font></strong><br>
<br>
<em><font color="#d00505">(Тон 1)</font></em> Сёньня споўнілася сьвятое слова прарока Давіда, бо вось пакланяемся падножжу ног Тваіх, усядобры Госпадзе, і, спадзеючыся на ахову крылаў Тваіх, клічам: «Шматміласэрны Хры́сьце, хай зьявіцца нам сьветласьць аблічча Твайго, узвысі рог верных людзей Тваіх узвышэньнем пачэснага Крыжа Твайго!»<br>
<br>
Сёньня ўзвышаецца дрэва праўдзівага жыцьця, пасаджанае на месцы чэрапу, дзе спрадвечны Ўладар учыніў збаўленьне пасярод зямлі. Яно асьвячае ўсе куткі сьвету. І вось абнаўляецца сьвятыня Ўваскрасеньня. Анёлы ў небе радуюцца, і цешацца людзі на зямлі, клічуць і кажуць сьледам за Давідам: «Узьвялічвайце Госпада Бога нашага і падайце ніцма перад падножжам Ягоным, бо Ён сьвяты і дае сьвету веліч зьмілаваньня!»<br>
<br>
Патрыярх Якуб даў вобраз Крыжа Твайго, Хры́сьце, калі блаславіў унукаў, усклаўшы на іхнія галовы накрыж рукі свае. Мы ж сёньня, Збавіцелю, узносім крыж і клічам: «Дай перамогу над усімі нягодамі Царкве Тваёй і захавай яе ў супакоі!»<br>
<br>
<em><font color="#d00505">(Тон 2)</font></em> Быццам шматкаштоўны скарб схаваны ў зямлі, Крыж Жыцьцядаўца зьявіўся на небе Канстанціну цару як знак перамогі над ворагамі. І ён, усьцешаны Божай ласкаю, з вераю і любоўю жадаў бачыць яго ўзвышэньне і з вялікай пашанаю вынес яго з зямлі – для адкупленьня сьвету і збаўленьня душ нашых.<br>
<br>
Патрыярх Якуб, склаўшы накрыж рукі, каб блаславіць унукаў сваіх, даў нам вобраз дзяржаўнага Крыжа Твайго. Маючы яго за нашую абарону, адганяем ім дэманаў, нішчым пыху і дзёрзкасьць ворага, перамагаем згубную сілу Амалека. Бачачы яго сёньня ўзвышаным для ачышчэньня грахоў нашых, з набожнасьцю і пашанаю прыбягаем да Тваей дабрыні і міласэрнасьці і клічам: «Добры Госпадзе, які нарадзіўся ад Дзевы, зьмілуйся над творамі рук Тваіх!»<br>
<br>
Ты – нашае магутнае покрыва, найсьвяцейшы Кры́жу Хрыстовы! Асьвяці нас сілаю тваёю, каб нам з вераю і любоўю пакланіцца табе.<br>
<br>
<em><font color="#d00505">(Тон 4)</font></em> Пакажам сёньня радасьць урачыстымі песьнямі і, з сьветлымі тварамі, звонкім голасам запяём: «Ты, Хры́сьце, дзеля нас прыняў прысуд, апляваньні і раны, быў апрануты ў акрываўленую вопратку і ўзьняты на крыж». Калі Цябе сонца і месяц пабачылі, яны не далі сьвятла, і зямля ў жаху скаланулася, і заслона ў сьвятыні разарвалася надвое. Дай нам сёньня Твой сьвяты Крыж, каб ён нам быў абаронаю, што праганяе дэманаў; каб усе мы, цалуючы яго, клікалі: «Збаў нас, Кры́жу, сілаю тваёю; асьвяці нас, Кры́жу, тваёю сьветласьцю, і ўмацуй нас тваім узвышэньнем, бо ты дараваў Сьвятло і збаўленьне душам нашым».<br>
<br>
Ты, Кры́жу, зьзяеш ясна між зорак. Ты быў знакам перамогі для набожнага цара, маці якога, Алена, знайшоўшы цябе, паказала сьвету ўсяму. Сёньня хоры сьвятых бачаць цябе ўзвышаным і ўсклікаюць: «Кры́жу жыцьцядайны, прасьвятлі нас сьветласьцю тваёю, асьвяці нас сілаю тваёю; Кры́жу пачэсны, узвышаны на абарону ад ворагаў, умацуй нас узвышэньнем тваім».<br>
<br>
<strong>Слава... цяпер...</strong><br>
<br>
<em><font color="#d00505">(Тон 4)</font></em> Майсей даў нам правобраз сілы Крыжа Твайго, Хры́сьце, калі перамог у пустыні ворага Амалека. Калі ён крыжападобна падымаў рукі свае, людзі мацнелі духам. Сёньня тое самае спаўняецца на нас: Крыж узвышаецца і дэманы ўцякаюць, і ўсё стварэньне вызваляецца ад тленнасьці, бо дзеля Крыжа ўсе ласкі пацяклі на нас. Дзеля гэтага з радасьцю падаем ніц перад Табою і клічам: «Як вялікія творы Твае Госпадзе, слава Табе!»<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 5)</font></em> Радуйся, жыцьцядайны Кры́жу, набожнасьці неадольная сіла, брама райская, верных умацаваньне, Царквы абарона! Табою тленнасьць была зьнішчаная і адмененая, і патаптаная сьмерці ўлада, і мы ўзьняліся ад зямлі да неба. Ты – зброя непераможная, бесаў пераможца, слава мучанікаў, сьвятых сапраўдная краса, прыстанішча збаўленьня, што дае сьвету веліч зьмілаваньня.<br>
<br>
<em><font color="#d00505">Верш</font></em><font color="#d00505">.</font> Узьвялічвайце Госпада Бога нашага і пакланяйцеся падножжу ног Ягоных, бо Ён сьвяты.<br>
<br>
Радуйся, жыцьцядайны ўсепачэсны Кры́жу, якім чалавецтва вызваляецца ад праклёну, існай радасьці знак, узвышаны на прагнаньне ворага. Ты – памочнік нас усіх, уладароў сіла, умацаваньне праведных, сьвятароў слава; знак твой – выбаўленьне ад злога; ты – жазло сілы, што намі кіруе, зброя міру, якую з страхам абкружаюць анёлы; Хрыста Бога слава, што дае сьвету веліч зьмілаваньня.<br>
<br>
<em><font color="#d00505">Верш</font></em><font color="#d00505">.</font> Бог – Уладар наш спрадвеку: Ён учыніў збаўленьне пасярод зямлі.<br>
<br>
Радуйся, сьляпых правады́ру, нядужых лекару, уваскрасеньне памерлых. Ты, Кры́жу пачэсны, узьняў нас ад тленнасьці, у якую мы ўпалі; табою праклён быў зьнішчаны і закрасавала нятленнасьць, і мы, зямныя, абагавіліся, а д’ябал быў зьвергнуты ўніз. Сёньня, бачачы цябе, узвышанага рукамі архісьвятара, хвалім Таго, хто быў узьнесены на табе, і пакланяемся Табе, шчодра чэрпаючы веліч зьмілаваньня.<br>
<br>
<strong>Слава... цяпер...</strong><br>
<br>
<em><font color="#d00505">(Тон 8)</font></em> Некалі Майсей у перамозе над Амалекам даў нам, Хры́сьце Божа, вобраз Крыжа Твайго, які мы сёньня славім недастойнымі вуснамі, і якому Давід загадаў пакланяцца як падножжу ног Тваіх, бо на ім Ты захацеў быць дабравольна расьпятым. Дык, славячы Цябе, молімся: «Разам з разбойнікам зрабі нас дастойнымі валадарства Твайго, Госпадзе!»<br>
<br>
<br>
<strong><font color="#d00505">Адпушчальны трапар</font></strong><br>
<br>
<em><font color="#d00505">(Тон 1)</font></em> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа. <em><font color="#d00505">(Тройчы)</font></em>