<!DOCTYPE HTML><strong><font color="#d00505">15 жніўня – УСЬПЕНЬНЕ НАЙСЬВЯЦЕЙШАЙ БАГАРОДЗІЦЫ І ЗАЎСЁДЫ ДЗЕВЫ МАРЫІ<br>
<br>
ЛІТУРГІЯ</font></strong><br>
<br>
<font color="#d00505"><strong>Трапары<br>
<br>
Трапар</strong> <em>(тон 1).</em></font> Дзявоцтва захаваўшы ў сынараджэньні Тваім, пасьля сьмерці сьвету не пакінула Ты, Багародзіца: да жыцьця пераставілася Ты, будучы Маці Жыцьця, і малітвамі Тваімі выбаўляеш ад сьмерці душы нашыя.<br>
<br>
<strong>Слава... цяпер...:</strong><br>
<br>
<font color="#d00505"><strong>Кандак</strong> <em>(тон 2).</em></font> Надзейную Заступніцу нашую Багародзіцу, што няспынна моліцца за нас, магіла і сьмерць ня здолелі ўтрымаць: паколькі Яна – Маці Жыцьця, да жыцьця перавёў Яе Той, хто пасяліўся ў дзявочым улоньні Яе.<br>
<br>
<br>
<font color="#d00505"><strong>Пракімен</strong> <em>(Лк 1.46-48).</em></font> Душа мая абвяшчае веліч Госпада, і мой дух узрадаваўся ў Богу Збаўцы маім.<br>
<br>
<em><font color="#d00505">Верш.</font></em> Бо Ён глянуў на пакорнасьць служкі сваёй: ад гэтага часу шчасьлівай называць мяне будуць усе пакаленьні.<br>
<br>
<br>
<strong>Чытаньне лісту сьвятога апостала Паўла да Філіпійцаў</strong> <em>(Флп 2.5-11)</em><br>
<br>
Браты, хай у вас будуць тыя самыя думкі, што былі ў Хрысьце Ісусе. Ён, у Боскай постаці, не палічыў за здабытак быць роўным Богу, але спустошыў сябе самога, прыняўшы постаць слугі, стаўшыся падобным да людзей. Зьявіўшыся ў постаці чалавека, Ён панізіў сябе, стаўся паслухмяным аж да сьмерці – і то сьмерці крыжовае. Дзеля гэтага Бог узьвялічыў Яго над усіх, даўшы Яму імя, вышэйшае за ўсялякае імя, каб перад імем Ісуса схілялася кожнае калена, у небе, на зямлі і пад зямлёю, і каб кожны язык вызнаваў, што Ісус Хрыстос – Госпад на хвалу Бога Айца.<br>
<br>
<br>
<font color="#d00505"><strong>Алілуя</strong> <em>(Пс 131.8, 11).</em></font> Устань, Госпадзе, ідзі на месца спачынку Твайго, Ты і каўчэг сьвятасьці Тваёй.<br>
<br>
<font color="#d00505"><em>Верш.</em></font> Кляўся Госпад Давіду праўдаю і не адступіцца ад яе: «Ад нашчадкаў тваіх пасаджу на пасадзе тваім».<br>
<br>
<br>
<strong>Чытаньньне сьвятога Евангельля паводле Лукі</strong> <em>(Лк 10.38-42; 11.27-28)</em><br>
<br>
У той час Ісус увайшоў у адну вёску, і жанчына, на імя Марта, прыняла Яго ў свой дом. У яе была сястра, – звалася яна Марыя – якая села ля ног Ісусавых і слухала Ягонае слова. Марта ж увіхалася каля паслугі і, падышоўшы, сказала: «Госпадзе, ці ж Цябе ня рупіць, што мая сястра пакінула мяне адну паслугоўваць? Скажы ёй, каб дапамагла мне». Ісус адказаў ёй: «Марта, Марта, ты турбуешся і клапоцішся аб многім, а адно толькі патрэбнае. Марыя выбрала лепшую частку, якая не адбярэцца ад яе».<br>
Калі Ён гаварыў гэта, нейкая жанчына з народу, узвысіўшы голас, сказала: «Шчасьлівае ўлоньне, што насіла Цябе, і грудзі, якія Ты ссаў». А Ён адказаў: «Сапраўды, шчасьлівыя тыя, што чуюць слова Божае і захоўваюць яго».<br>
<br>
<br>
<font color="#d00505"><strong>Задастойнік</strong><br>
<br>
<em>Прыпеў:</em></font> Анёлы, усьпеньне Ўсячыстае ўбачыўшы, дзіву даліся, як гэта Дзева ўзыходзіць ад зямлі на неба.<br>
<br>
<em><font color="#d00505">Ірмас (тон 1). </font></em>У Табе, Усячыстая, адмяняюцца законы прыроды: мацярынства Тваё застаецца дзявочым і сьмерць Твая аб’яўляе жыцьцё. Застаўшыся пасьля родаў дзеваю і пасьля сьмерці жывою, збаўляеш, Багародзіца, заўжды набытак Твой.<br>
<br>
<br>
<font color="#d00505"><strong>Прычасьнік.</strong></font> Чашу збаўленьня прыму, буду клікаць імя Гасподняе. Алілуя, алілуя, алілуя.<br>
<br>
<br>
<font color="#d00505"><strong>МАЛІТВА БЛАСЛАВЕНЬНЯ ДУХМЯНЫХ ЗЁЛАК</strong></font><br>
<br>
Госпадзе, Божа наш, які загадаў цераз Майсея слугам Тваім, сыном Ізраілевым, прыносіць сьвятаром пачаткі новых пладоў – узятых з найлепшых дрэваў і расьлінаў, – і радавацца перад Табою, іхнім Богам: адгукніся, Міласэрны, на наш кліч і ласкава пашлі багацьце блаславеньня Твайго на нас і на гэтыя пачаткі пладоў, сямёнаў, ягадаў і духмянага зельля, якія мы тут у гэтае вялікае і радаснае сьвята асьвячаем. Хай яны, быццам добрыя ўчынкі, напоўняць дамы нашыя духмянасьцю, і хай прыносяць дапамогу і палёгку людзям і жывёлам у хваробе, недамаганьнях, ранах і ў кожнай цялеснай патрэбе, а таксама будуць абаронаю ад спакусаў нячыстага, малітвамі найблаславёнае ўладаркі нашае Багародзіцы і заўсёды Дзевы Марыі, чыё слаўнае ўсьпеньне сёньня радасна сьвяткуем і просім, каб нам быць разам з Ёю там, куды Яна была ўзятая. Міласэрнасьцю, дабрынёй і чалавекалюбствам адзінароднага Сына Твайго, з якім блаславёны Ты і Твой усесьвяты, добры і жыцьцядайны Дух, цяпер і заўсёды, і на вякі вякоў. Амін.