<!DOCTYPE HTML><font color="#d00505"><strong>15 жніўня – УСЬПЕНЬНЕ НАЙСЬВЯЦЕЙШАЙ БАГАРОДЗІЦЫ І ЗАЎСЁДЫ ДЗЕВЫ МАРЫІ</strong></font><br>
<br>
<strong><font color="#d00505">ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»</font></em></strong><em><font color="#d00505"> тры наступныя песьні, паўтараючы кожную:<br>
<br>
(Тон 1)</font></em> Дзівосны цуд! Крыніца Жыцьця ў магілу кладзецца, і магіла стаецца лесьвіцай да неба. Весяліся, Гетсіманія, дом сьвяты Маці Божае. А мы, верныя, сьледам за князем арханёлаў Габрыелем усклікнем: «Поўная ласкі, радуйся, з Табою Госпад, які дае сьвету багацьце зьмілаваньня».<br>
<br>
Дзіўныя Твае тайны, Багародзіца! Будучы пасадам Усявышняга, Ты, Уладарка, пераставілася сёньня з зямлі на неба. Вялікая слава Твая зьзяе боскімі цудамі. Устаньце, дзевы, і ўзыдзіце на вышыню да Маці Ўладара, усклікаючы: «Поўная ласкі, радуйся, з Табою Госпад, які дае сьвету багацьце зьмілаваньня».<br>
<br>
Усьпеньне Тваё хваляць улады і пасады, пачаткі і гаспадарствы, сілы і хэрувімы, і магутныя сэрафімы; разам з імі цешацца ўсе на зямлі і красуюцца ў зьзяньні славы Тваёй; уладары зямныя разам з арханёламі і анёламі пакланяюцца Табе і пяюць: «Поўная ласкі, радуйся, з Табою Госпад, які дае сьвету багацьце зьмілаваньня».<br>
<br>
<strong>Слава... цяпер...:</strong><br>
<br>
<font color="#d00505"><em>(Тон 1)</em></font> Божай воляю баганосныя апосталы сабраліся ад усіх краёў зямлі пахаваць усячыстае цела Тваё, у любові цалуючы яго. Найвышэйшыя нябесныя сілы, што прыйшлі з Уладаром сваім, поўныя подзіву праводзілі баганоснае і беззаганнае цела Тваё, кажучы арханёлам: «Вось ідзе ўладарка ўсіх, Божая Дзева! Адчыніце вароты і ўздыміце высока над сьветам Маці вечнага Сьвятла, бо праз Яе было дадзенае збаўленьне людзям. Ніхто ня можа на Яе глядзець і ўславіць Яе дастойна, бо веліч Яе перавышае ўяўленьне». Дзеля гэтага, усячыстая Багародзіца, цяпер, калі Ты разам з Жыцьцядаўцам Уладаром і Сынам Тваім, няспынна маліся за захаваньне і вызваленьне ад цемры і варожых подступаў дзяцей Тваіх, бо мы атрымалі ў Табе надзейную заступніцу, і Цябе ўвесь час урачыста славім.<br>
<br>
<br>
<strong>Чытаньне кнігі Род</strong>у <em>(Род 28.10-17)</em><br>
<br>
Якуб выйшаў з Баршэбы і пайшоў у Харан. Дайшоў ён да аднаго месца і застаўся там начаваць, бо ўжо сонца зайшло. Ён узяў камень і паклаў сабе пад галаву, кладучыся спаць на гэтым месцы. І прысьнілася яму лесьвіца, якая стаяла на зямлі і верхам сваім даставала да неба. І бачыў ён анёлаў, якія ўзыходзілі на гару і зыходзілі ўніз; бачыў таксама Госпада, які стаяў на вышыні і казаў: «Я – Госпад, Бог Абрагама і Бог Ісаака. Зямлю, на якой ляжыш, аддаю табе і тваім нашчадкам. А нашчадкі твае будуць так шматлікія, як пыл зямны. І распаўсюдзішся ты на захад і ўсход, на поўнач і поўдзень; і ўсе плямёны зямныя атрымаюць блаславеньне цераз цябе і нашчадкаў тваіх. Я буду заўжды з табою, куды ні пойдзеш, а потым прывяду цябе да гэтай зямлі. І не пакіну цябе, пакуль ня споўню ўсяго, што абяцаў». Пачуўшы гэта, Якуб падумаў: «Сапраўды Госпад ёсьць на гэтым месцы, а я ня ведаў». І, устрывожаны, сказаў: «Якое страшнае гэтае месца! Сапраўды, гэта дом Божы і брама да неба!»<br>
<br>
<strong>Чытаньне кнігі прарока Езакіэля</strong> <em>(Ез 43.27 – 44.4)</em><br>
<br>
Так кажа Госпад: «Пасьля гэтых дзён, восьмага дня і пазьней сьвятары вашыя павінны прыносіць ахвяры цэлапаленьняў і вашыя мірныя ахвяры, і Я буду спагадлівы да іх». Тады завёў мяне да вонкавай брамы сьвятыні, што была зьвернутая на ўсход, але яна была зачыненая. І сказаў мне Госпад: «Нельга яе адчыняць, і ніхто не павінен уваходзіць праз яе, бо праз яе ўвайшоў Госпад, Бог Ізраіля. Дзеля гэтага яна павінна быць зачыненай. Толькі ўладар можа сесьці ў ёй для застольля. Але ўваходзіць ён павінен праз сені, што ля брамы, і той самай дарогай выходзіць». Пасьля павёў мяне паўночнаю брамаю да сьвятыні. Я глянуў, і вось слава Гасподняя напоўніла сьвятыню Гасподнюю.<br>
<br>
<strong>Чытаньне кнігі Прыповесьцяў</strong> <em>(Прып 9.1-11)</em><br>
<br>
Мудрасьць збудавала сабе дом і вычасала сем стаўпоў да яго. Забіла свае ахвяры, зьмяшала віно і прыгатавала стол. Паслала слугаў сваіх склікаць голасна на пачастунак, кажучы: «Хто прастадушны, хай прыходзіць да мяне». А тым, што жадалі мудрасьці, казала: «Хадзіце, ешце мой хлеб, піце віно, што я зьмяшала; пакіньце дурасьць – і будзеце жыць; хадзіце шляхамі разважнасьці».<br>
<br>
Хто жадае навучаць насьмешніка, накліча на галаву сваю няславу; а хто дакарае грэшніка, сам сабе шкодзіць. Не дакарай насьмешніка, бо ён цябе ўзьненавідзіць. Папраў мудрага, і ён цябе любіць будзе. Дай мудраму раду, і ён стане мудрэйшым. Навучы праведніка, і ён пабольшыць веды свае. Пачатак мудрасьці – страх Гасподні, і спазнаньне Сьвятога – розум. Дзякуючы мне дні твае падоўжацца, і памножыцца лік гадоў тваіх. <br>
<br>
<br>
<font color="#d00505"><strong>Ліцьця</strong><br>
<br>
<em>(Тон 1).</em></font> Выпадала сьведкам і слугам Слова бачыць апошнюю тайну – цялеснае ўсьпеньне Маці Яго, – і быць прысутнымі ня толькі пры ўзьнясеньні Збавіцеля, але і пры пераходзе на неба Тае, якая Яго нарадзіла. Дзеля гэтага, Божай воляю, яны сабраліся з усіх куткоў зямлі на Сыёне, каб правесьці Вышэйшую за хэрувімаў, калі яна ўзыходзіла на неба. Паклонімся Ёй разам з імі і мы, бо Яна моліцца за збаўленьне душаў нашых.<br>
<br>
<font color="#d00505"><em>(Тон 2)</em></font> Вышэйшая за нябёсы, слаўнейшая за хэрувімаў, больш пачэсная за ўсе стварэньні, што дзеля чысьціні сваёй сталася скарбніцай Вечнага, сёньня аддае сваю ўсесьвятую душу ў рукі Сына свайго. Усё стварэньне радуецца разам з Ёю, і багацьце зьмілаваньня даецца ўсім нам.<br>
<br>
Усячыстая Дзева і Маці Таго, каго Айцец упадабаў і каму прысьвяціў Яе дзеля нязьлітнага зьяднаньня, сёньня аддае сваю ўсячыстую душу Тварцу і Богу. Нябесныя сілы набожна сустракаюць Яе, і вось у жыцьцё ўваходзіць Маці Жыцьця, Сьвечка недасяжнага Сьвятла, надзея верных і збаўленьне душ нашых.<br>
<br>
<font color="#d00505"><em>(Тон 3)</em></font> Прыйдзіце, усе краі зямлі, усхвалім сьвяты адыход Божае Маці, якая аддае ў рукі Сына беззаганную душу сваю. Ейным усьпеньнем сьвет ажыў і разам з анёльскімі хорамі і апосталамі радасна адзначае ўрачыстасьць у псалмах і песьнях, і пахвалах духоўных.<br>
<br>
<strong>Слава...:</strong><br>
<br>
<em><font color="#d00505">(Тон 5)</font></em> Прыйдзіце, будзем разам спраўляць урачыста сьвята і, быццам кветкамі, упрыгожым песьнямі Царкву ў дзень супачынку Божае Скарбніцы. Сёньня неба адчыняецца і прымае Маці Незьмяшчальнага; і зямля, апранутая ў веліч і блаславеньне, аддае Крыніцу Жыцьця. Хоры анёлаў і апосталаў вітаюць Яе песьнямі, і з трапятаньнем узіраюцца на Тую, што ідзе ад жыцьця да Жыцьця, якое Яна нарадзіла. Дык паклонімся ўсе Ёй, молячы Яе: «Не забудзь, Уладарка, адданых Табе людзей, якія з вераю сьвяткуюць пачэснае ўсьпеньне Тваё!»<br>
<br>
<strong>Цяпер...:</strong><br>
<br>
<font color="#d00505"><em>(Тон 5)</em></font> Усклікніце голасна, людзі, і ў песьнях слаўце Маці Бога нашага, бо Яна сёньня аддае ўсячыстую душу сваю ў рукі Таго, хто бяз семя прыняў цела ад Яе, і каго Яна нястомна моліць дараваць сьвету супакой і багацьце зьмілаваньня.<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 4)</font></em> Прыйдзіце, людзі, будзем пяяць хвалу ўсесьвятой Дзеве, з якое невыказна прыйшло да нас у целе Слова Айца. Усклікнем разам: «Блаславёная Ты між жанчынаў, і блаславёнае ўлоньне Тваё, што зьмяшчала Хрыста. Аддаўшы ў Ягоныя сьвятыя рукі душу Тваю, маліся, Багародзіца, за збаўленьне душ нашых».<br>
<br>
<em><font color="#d00505">Верш.</font></em> Устань, Госпадзе, ідзі на месца спачынку Твайго, Ты і каўчэг сьвятасьці Тваёй.<br>
<br>
Засьпявайце, людзі, сёньня Хрысту Богу песьню Давідаву: «Прывядуцца – кажа ён, –Уладару дзевы ўсьлед за ёю, дружкі яе прывядуцца з радасьцю і весялосьцю». Бо вось да Сына свайго і Ўладара невыказна пераходзіць Дачка з дому Давідавага, якая нарадзіла Хрыста, якім мы ўсе былі абагаўлёныя. Славячы Яе, як Маці Божую, усклікаем: «Збаў нас, якія вызнаем Цябе, як Багародзіцу, і захавай ад усіх напасьцяў і бедаў душы нашыя».<br>
<br>
<font color="#d00505"><em>Верш.</em></font> Кляўся Госпад Давіду праўдаю і не адступіцца ад яе: «Ад нашчадкаў тваіх пасаджу на пасадзе тваім».<br>
<br>
Пачэснае Тваё ўсьпеньне, Усесьвятая Дзева чыстая, славіць безьліч анёлаў у небе і род людзкі на зямлі, бо Ты – Маці Тварца ўсіх Хрыста Бога. Дзеля гэтага просім Цябе, не пераставай маліцца за нас, бо пасьля Бога мы спадзяемся на Цябе, Багародзіца чыстая, блаславёная.<br>
<br>
<strong>Слава... цяпер...:</strong><br>
<br>
<font color="#d00505"><em>(Тон 4)</em></font> Калі Ты, Багародзіца Дзева, адыходзіла да Таго, хто невыказна нарадзіўся ад Цябе, пры Табе былі Якуб, сваяк Гасподні і першы сьвятаначальнік, і пачэсны Пётра, найвышэйшы сярод апосталаў і старшыня багасловаў. Усе іншыя апосталы былі таксама там і, згодна аб’яўляючы боскае і славячы нязьведаную і страшную тайну провіду Хрыстовага, пахавалі ўрачыста Тваё, Усяслаўная, жыцьцядайнае цела, што зьмяшчала Бога. Угары ж сьвятыя найвышэйшыя анёльскія хоры, схіліўшыся ў подзіве, адно аднаму казалі: «Адчыніце вароты і прыміце Маці Творцы неба і зямлі. Прыйдзіце, усхвалім у песьнях Яе пачэснае і сьвятое цела, што мела ў сабе Госпада». Дзеля гэтага і мы, сьвяткуючы Тваю, Усяхвальная, памяць, клічам: «Умацуй верных хрысьціянаў і збаў душы нашыя!»<br>
<br>
<br>
<font color="#d00505"><strong>Адпушчальны трапар</strong><br>
<br>
<em>(Тон 1)</em></font> Дзявоцтва захаваўшы ў сынараджэньні Тваім, пасьля сьмерці сьвету не пакінула Ты, Багародзіца: да жыцьця пераставілася Ты, будучы Маці Жыцьця, і малітвамі Тваімі выбаўляеш ад сьмерці душы нашыя. <em><font color="#d00505">(Тройчы)</font></em>