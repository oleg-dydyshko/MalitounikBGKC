<!DOCTYPE HTML><strong><font color="#d00505">15 верасьня – Пасьвяцьце Ўзвышэньня Пачэснага і Жыцьцядайнага Крыжа і сьвятога вялікамучаніка Мікіты<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<font color="#d00505"><strong>Сьвята Ўзвышэньня </strong><em>(тон 5).</em></font> Радуйся, жыцьцядайны Кры́жу, набожнасьці неадольная сіла, брама райская, верных умацаваньне, Царквы абарона! Табою тленнасьць была зьнішчаная і адмененая, і патаптаная сьмерці ўлада, і мы ўзьняліся ад зямлі да неба. Ты – зброя непераможная, бесаў пераможца, слава мучанікаў, сьвятых сапраўдная краса, прыстанішча збаўленьня, што дае сьвету веліч зьмілаваньня.<br>
<br>
<font color="#d00505"><em>Верш.</em></font> Узьвялічвайце Госпада Бога нашага і пакланяйцеся падножжу Ягонаму, бо Ён сьвяты.<br>
<br>
Радуйся, жыцьцядайны ўсепачэсны Кры́жу, якім чалавецтва вызваляецца ад праклёну, існай радасьці знак, узвышаны на прагнаньне ворага. Ты – памочнік нас усіх, уладароў сіла, умацаваньне праведных, сьвятароў слава; знак твой – выбаўленьне ад злога; ты – жазло сілы, што намі кіруе, зброя міру, якую з страхам акружаюць анёлы; Хрыста Бога слава, што дае сьвету веліч зьмілаваньня.<br>
<br>
<font color="#d00505"><em>Верш.</em></font> Бог – Уладар наш спрадвеку: Ён учыніў збаўленьне пасярод зямлі.<br>
<br>
Радуйся, сьляпых правады́ру, нядужых лекару, уваскрасеньне памерлых. Ты, Кры́жу пачэсны, узьняў нас ад тленнасьці, у якую мы ўпалі; табою праклён быў зьнішчаны і закрасавала нятленнасьць, і мы, зямныя, абагавіліся, а д’ябал быў зьвергнуты ўніз. Сёньня, бачачы цябе, узвышанага рукамі архісьвятара, хвалім Таго, хто быў узьнесены на табе, і пакланяемся Табе, шчодра чэрпаючы веліч зьмілаваньня.<br>
<br>
<strong><font color="#d00505">Вялікамучаніка Мікіты</font></strong> <em><font color="#d00505">(тон 1).</font></em> Узброены набожнасьцю, ты, мучаніку Мікіта, стаўся ваяром Хрыста Ўладара ўсіх; і, як некалі магутны Гедэон, перамог войскі чужынцаў мужнасьцю тваёю.<br>
<br>
Усемагутнаю вераю ў Збавіцеля, ты, багамудры мучанік, перамог чужынца-ворага; пацярпеўшы мучэньні, ты навярнуў барбараў да Тварца і Ўладара, і яны набожна ўславілі Яго.<br>
<br>
Пачаткі барбараў ты, мучаніку, прынёс на славу Хрысту; у мучэньнях тваіх ты аказаўся прапаведнікам божым і жыцьцё аддаў за Тройцу. Дзеля гэтага ты, пахвалы годны, атрымаў вянец перамогі і, быццам сьветач ясны, зьзяеш пышна на ўвесь сьвет.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Мы пазналі цябе, як сьветач сярод мучанікаў, Мікіта, пакутніку Хрыстовы; ты адрокся ад зямных годнасьцяў і ўзьненавідзеў бязбожжа бацькі твайго, скрышыў барбарскіх ідалаў, прыняў мучаніцкую сьмерць і быў ваяром Бога нябеснага. Дык малі Дабрачынца ўсіх быць шчодрым да нас і збавіць душы нашыя.<br>
<br>
<strong>Цяпер...</strong><br>
<br>
<font color="#d00505"><em>(Тон 6)</em></font> Прарокаў словы прадвясьцілі сьвятое дрэва крыжовае, якім Адам вызваліўся ад ранейшага сьмяротнага праклёну; сёньня яно ўзвышаецца, і ўсё стварэньне ўзносіць разам з ім голас, просячы ў Бога багацьця зьмілаваньня. Госпадзе, у бязьмежнай міласэрнасьці Тваёй, будзь нам ачышчэньнем і збаў душы нашыя.<br>
<br>
<font color="#d00505"><strong>Вялікі пракімен</strong></font> <em><font color="#d00505">(Пс 113.11, 1-2, 3, 5).</font></em> Бог наш на небе і на зямлі: усё, што схацеў, стварыў Ён.<br>
<br>
<font color="#d00505"><em>Верш 1.</em></font> Калі выйшаў Ізраіль з Ягіпту, Дом Якуба ад людзей чужых, Юдэя сталася прытулкам ягоным.<br>
<br>
<font color="#d00505"><em>Верш 2.</em></font> Мора ўбачыла і ўцякло, Ярдан пацёк назад.<br>
<br>
<font color="#d00505"><em>Верш 3.</em></font> Што з табой, мора, што ты ўцякло; чаму ты, Ярдане, пацёк назад?<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 6)</em></font> Узвышэньне Крыжа Гасподняга заахвочвае ўсё стварэньне славіць укрыжаванага Хрыста і сьвятыя мукі Ягоныя. Умярцьвіўшы на ім таго, хто некалі нас умярцьвіў, у бязьмежнай дабрыні Сваёй Ён ажывіў памёрлых, вярнуў ім ранейшую красу і зрабіў дастойнымі жыцьця ў небе. Дзеля гэтага славім радасна Ягонае імя і ўзьвялічваем Ягоную бязьмежную міласэрнасьць.<br>
<br>
<font color="#d00505"><em>Верш.</em></font> Узьвялічвайце Госпада Бога нашага і пакланяйцеся падножжу ног Ягоных, бо Ён сьвяты.<br>
<br>
Крыжу сьвяты! Майсей даў нам вобраз твой, калі ў змаганьні з Амалекам рукі падняў да неба. Ты – пахвала верных, умацаваньне мучанікаў, слава апосталаў, перамога праведных і абарона ўсіх сьвятых. Гледзячы на тваё ўзвышэньне, радуецца ўсё стварэньне, сьвяткуе і славіць Хрыста, які ў вялікай дабрыні Сваёй сабраў у адно ўсіх расьцярушаных.<br>
<br>
<font color="#d00505"><em>Верш.</em></font> Бог – Уладар наш спрадвеку: Ён учыніў збаўленьне пасярод зямлі.<br>
<br>
Крыжу слаўны! Цябе з радасьцю акружаюць анёльскія хоры, і мы цябе сёньня ўрачыста падносім. Ты ж, з волі Божае, падносіш усіх, хто за спажываньне забароненага плоду быў выгнаны з раю і асуджаны на сьмерць. Дзеля гэтага, цалуючы цябе з вераю вуснамі і сэрцам, атрымліваем асьвячэньне і клічам: «Узьвялічвайце Хрыста, усеміласэрнага Бога, і пакланяйцеся Ягонаму боскаму падножжу!»<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> Імя тваё, пачэсны мучаніку Мікіта, азначае «пераможца», і ты прапаведаваў Хрыста Бога нашага подзьвігамі тваімі, і перад уладарамі і мучыцелямі вызнаў Яго. Дык не пераставай маліцца Адзінаму Чалавекалюбцу за супакой на сьвеце, за належныя ўлады і ўсіх, што чыняць памяць тваю, каб нам выбавіцца ад усіх бедаў.<br>
<br>
<strong>Цяпер...</strong><br>
<br>
<font color="#d00505"><em>(Тон 8)</em></font> Сёньня споўніліся словы прарока Твайго, Божа, Майсея, які сказаў: «Гляньце на Жыцьцё ваша, што перад вашымі вачыма!» Сёньня Крыж узьнімаецца і сьвет вызваляецца ад маны; сёньня ўваскрасеньне Хрыстовае абнаўляецца, і ўся зямля радуецца і, граючы на цымбалах, як некалі Давід, пяе Табе: «Ты, Божа, учыніў збаўленьне пасярод зямлі – крыж і ўваскрасеньне, якім Ты збавіў нас». Добры, чалавекалюбны і ўсемагутны Госпадзе, слава Табе!<br>
<br>
<br>
<strong><font color="#d00505">Адпушчальныя трапары<br>
<br>
Вялікамучаніка Мікіты</font></strong> <font color="#d00505"><em>(тон 4).</em></font> Ты ўзяў з любоўю Крыж Хрыстовы за зброю і выйшаў на змаганьне з ворагамі, і пацярпеў за Хрыста, аддаўшы душу тваю сьвятую Госпаду пасярод агню. Дзеля гэтага ты атрымаў дар ацаленьняў, вялікамучаніку Мікіта. Малі Хрыста Бога за збаўленьне душаў нашых.<br>
<br>
<strong>Слава... цяпер...</strong><br>
<br>
<font color="#d00505"><strong>Крыжа</strong> <em>(тон 1).</em></font> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа.