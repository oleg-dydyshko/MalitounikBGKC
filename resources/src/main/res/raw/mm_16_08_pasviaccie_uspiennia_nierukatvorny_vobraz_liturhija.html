<!DOCTYPE HTML><font color="#d00505"><strong>16 жніўня – Пасьвяцьце Ўсьпеньня Багародзіцы. Пакланеньне нерукатворнаму вобразу Госпада нашага Ісуса Хрыста<br>
<br>
ЛІТУРГІЯ<br>
<br>
Трапары<br>
<br>
Трапар сьвята</strong> <em>(тон 1).</em></font> Дзявоцтва захаваўшы ў сынараджэньні Тваім, пасьля сьмерці сьвету не пакінула Ты, Багародзіца: да жыцьця пераставілася Ты, будучы Маці Жыцьця, і малітвамі Тваімі выбаўляеш ад сьмерці душы нашыя.<br>
<br>
<strong><font color="#d00505">Трапар вобразу</font></strong> <font color="#d00505"><em>(тон 2).</em></font> Усячыстаму вобразу Твайму пакланяемся, Добры, просячы прабачэньня правінаў нашых, Хрысьце Божа, бо Ты захацеў дабравольна целам узысьці на крыж, каб вызваліць стварэньні Твае з варожай няволі. Дзеля гэтага мы з удзячнасьцю ўсклікаем Табе: Ты напоўніў радасьцю ўсё, Збавіцелю наш, прыйшоўшы збавіць сьвет.<br>
<br>
<strong><font color="#d00505">Кандак вобразу</font></strong> <em><font color="#d00505">(тон 2).</font></em> Ведаем невыказны Боскі провід Твой, Неапісальнае Слова Айца, пакланяемся нерукатворнаму, боскаму і праўдзіваму ўцелаўленьня Твайго вобразу і цалуем яго.<br>
<br>
<strong><font color="#d00505">Кандак сьвята</font></strong> <em><font color="#d00505">(тон 2).</font></em> Надзейную заступніцу нашу Багародзіцу, што няспынна моліцца за нас, магіла і сьмерць ня здолелі ўтрымаць: паколькі Яна – Маці Жыцьця, да жыцьця перавёў Яе Той, хто пасяліўся ў дзявочым улоньні Яе.<br>
<br>
<br>
<strong><font color="#d00505">Пракімен</font></strong> <em><font color="#d00505">(Пс 68.18, 30).</font></em> Не адвярні твару Твайго сьвятога ад слугі Твайго: пачуй мяне хутчэй, бо я ў бядзе.<br>
<br>
<font color="#d00505"><em>Верш.</em></font> Бедны я і збалелы: хай умацуе мяне дапамога Твая, Госпадзе.<br>
<br>
<br>
<strong><font color="#d00505">Апостал:</font></strong> <em><font color="#d00505">1 Цім 3.13 – 4.5.</font></em><br>
<br>
<br>
<strong><font color="#d00505">Алілуя</font></strong> <em><font color="#d00505">(Пс 64.2, 6).</font></em> Табе, Божа, належыцца хвала на Сыёне: для Цябе абяцаньні будуць выкананыя ў Ерусаліме.<br>
<br>
<font color="#d00505"><em>Верш.</em></font> Пачуй нас, Госпадзе, Збавіцелю наш, надзея ўсіх канцоў зямлі і тых, што далёка на моры.<br>
<br>
<br>
<font color="#d00505"><strong>Евангельле:</strong></font> <em><font color="#d00505">Лк 9.51-56; 10.22-24; 13.22.</font></em><br>
<br>
<br>
<strong><font color="#d00505">Задастойнік.</font></strong> Анёлы, усьпеньне Ўсячыстае ўбачыўшы, дзіву даліся, як гэта Дзева ўзыходзіць ад зямлі на неба.<br>
<br>
У Табе, Усячыстая, адмяняюцца законы прыроды: мацярынства Тваё застаецца дзявочым, і сьмерць Твая аб’яўляе жыцьцё. Застаўшыся пасьля родаў дзеваю і пасьля сьмерці жывою, збаўляеш, Багародзіца, заўжды набытак Твой.<br>
<br>
<br>
<strong><font color="#d00505">Прычасьнік</font></strong> <font color="#d00505"><em>(Пс 88.6).</em></font> Госпадзе, у сьвятле аблічча Твайго хадзіць будзем і імем Тваім будзем цешыцца давеку. Алілуя, алілуя, алілуя.