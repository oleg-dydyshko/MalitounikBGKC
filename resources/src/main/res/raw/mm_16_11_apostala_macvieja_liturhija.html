<!DOCTYPE HTML><strong><font color="#d00505">16 лістапада – сьвятога апостала і евангеліста Мацьвея<br>
<br>
ЛІТУРГІЯ<br>
<br>
Трапар</font></strong> <em><font color="#d00505">(тон 4).</font></em> Пачуўшы кліч Госпада Хрыста, які зьявіўся на зямлі людзям на радасьць, ты ахвотна, пакінуўшы мытню, пайшоў за Ім, і стаўся выбраным апосталам і сусьветным вестуном Евангельля. Дзеля гэтага шануем памяць тваю, боганатхнёны Мацьвею. Малі міласэрнага Бога, каб Ён дараваў адпушчэньне грахоў душам нашым.<br>
<br>
<strong><font color="#d00505">Кандак</font></strong> <em><font color="#d00505">(тон 4).</font></em> Адкінуўшы ярмо мытніцтва, ты прыпрогся да ярма праведнасьці. Як адмысловы купец, ты набыў багацьце, якім ёсьць мудрасьць з вышыні. З таго часу ты стаўся прапаведнікам Слова Праўды і суцяшальнікам сумных, напісаўшы пра судны дзень.<br>
<br>
<br>
<font color="#d00505"><strong>Пракімен.</strong></font> Па ўсёй зямлі разышоўся голас іх, і аж да канцоў сьвету словы іх.<br>
<br>
<font color="#d00505"><em>Верш.</em></font> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
<br>
<strong>Чытаньне першага лісту сьвятога апостала Паўла да Карынцянаў</strong> <em>(1 Кар 4.9-16)</em><br>
<br>
Браты, Бог паставіў нас, апосталаў, апошнімі, быццам засуджаных на сьмерць. Мы сталіся відовішчам для сьвету, для анёлаў і людзей. Мы неразумныя дзеля Хрыста, вы разумныя ў Хрысьце; мы слабыя, вы моцныя; вы ў пашане, а мы ў няславе. Аж да гэтага часу мы церпім голад і смагу, не стае нам вопраткі, зносім пабоі і туляньне, мы занятыя працаю ўласных рук. Бласлаўляем, калі нас зьневажаюць, церпім, калі нас перасьледуюць; молімся, калі нас абмаўляюць. Мы сталіся, быццам сьмецьце гэтага сьвету, як адкіды для ўсіх аж дагэтуль. Не пішу гэта, каб вас засаромець, але каб, як дзяцей маіх любых, наставіць на розум. Бо хоць бы вы мелі тысячы настаўнікаў у Хрысьце, але няшмат бацькоў; я ж вас нарадзіў праз Евангельле ў Хрысьце Ісусе. Дык прашу вас: будзьце маімі пераймальнікамі.<br>
<br>
<br>
<strong><font color="#d00505">Алілуя.</font></strong> Нябёсы абвяшчаюць славу Тваю, Госпадзе, і цуды Твае – хоры сьвятых.<br>
<br>
<font color="#d00505"><em>Верш.</em></font> Бог праслаўлены ў мностве сьвятых.<br>
<br>
<br>
<strong><font color="#d00505">Евангельле:</font></strong> <em><font color="#d00505">Мц 9.9-13</font></em><font color="#d00505">.</font><br>
<br>
<br>
<strong><font color="#d00505">Прычасьнік.</font></strong> Па ўсёй зямлі разышоўся голас іх, і аж да канцоў сьвету словы іх. Алілуя, алілуя, алілуя.