<!DOCTYPE HTML><strong><font color="#d00505">18 жніўня – пасьвяцьце Ўсьпеньня і сьвятых мучанікаў Флёра і Лаўра<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 2)</font></em> Як нам недастойнымі вуснамі ўсхваліць Багародзіцу, больш пачэсную за ўсе стварэньні, сьвяцейшую за хэрувімаў і ўсіх анёлаў, непарушны пасад Уладара, дом, у якім пасяліўся Ўсявышні, збаўленьне сьвету, сьвятыню Бога, які дае верным на памяць аб Ёй веліч зьмілаваньня?<br>
<br>
Якімі дзівоснымі песьнямі праводзілі цябе, Дзева, апосталы Слова, што стаялі вакол Твайго сьмяротнага ложа і ў зьдзіўленьні ўсклікалі: «Палата Ўладара адыходзіць, узьнімаецца Скарбніца сьвятасьці. Адчыніцеся, дзьверы, дайце Браме Божай увайсьці да радасьці, каб няспынна прасіць для сьвету велічы зьмілаваньня».<br>
<br>
Якія духоўныя песьні прынясем сёньня Табе, Усесьвятая? Несьмяротным усьпеньнем Тваім Ты асьвяціла ўвесь сьвет. Ты перайшла да вечнасьці аглядаць красу Ўсемагутнага і разам з Ім як Маці радавацца ў атачэньні анёльскіх хораў і душаў праведных, з якімі разам прасі для нас супакою і велічы зьмілаваньня.<br>
<br>
<strong><font color="#d00505">Мучанікаў Флёра і Лаўра</font></strong> <em><font color="#d00505">(тон 4).</font></em> Камяні дасканалыя, абсечаныя мучэньнямі, сьмяротным прысудам абцятыя, сьвятыя мучанікі сталіся сьвятыняй Госпада і разбурылі дашчэнту ідальскія зборы. Славім іх як жыхароў раю, як ахвяры цэлапальныя сьвятыні нябеснай.<br>
<br>
Чэрпайце ласку, прымайце прасьвятленьне, радасьць і зьмілаваньне ўсе вы, што дакранаецеся да сьвятых мошчаў мучанікаў Флёра і Лаўра, бо з іх шчодра крынічыць боская сіла ацаленьняў. Славім іх як Гасподніх угоднікаў і клічам: «Божа наш, слава Табе!»<br>
<br>
Пасаджаныя ў яму і засыпаныя зямлёю на загад мучыцеля, Божым провідам і аб’яўленьнем Духа вы нам паказаліся як зоркі, што зьзяюць знакамі і цудамі, і дарамі аздараўленьняў, браты пакутнікі, анёлаў спаўжыхары.<br>
<br>
<strong>Слава...</strong><br>
<br>
<font color="#d00505"><em>(Тон 2)</em></font> Змагары сьвятыя, браты ў Хрысьце Флёр і Лаўр, мы ўшаноўваем вас дастойнымі пахваламі: вы мужна змагаліся, вызнаючы Бога і, пацярпеўшы, атрымалі вянцы перамогі; дзеля гэтага цяпер разам з анёламі ў небе цешыцеся, молячы Тройцу даць супакой сьвету збаўленьне душам нашым.<br>
<br>
<strong>Цяпер...</strong><br>
<br>
<font color="#d00505"><em>(Тон 4)</em></font> Прыйдзіце, людзі, будзем пяяць хвалу ўсесьвятой Дзеве, з якое невыказна прыйшло да нас у целе Слова Айца. Усклікнем разам: «Блаславёная Ты між жанчынаў, і блаславёнае ўлоньне Тваё, што зьмяшчала Хрыста. Аддаўшы ў Ягоныя сьвятыя рукі душу Тваю, маліся, Багародзіца, за збаўленьне душаў нашых».<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 2)</font></em> Сьпявайце, усе нябесныя хоры, бо Дзева Маці пераставілася ў славе ад зямлі да неба.<br>
<br>
<font color="#d00505"><em>Верш.</em></font> Устань, Госпадзе, ідзі на месца спачынку Твайго, Ты і каўчэг сьвятасьці Тваёй.<br>
<br>
Хор вучняў сабраўся з усіх куткоў зямлі пахаваць Тваё, Дзева, боскае і нятленнае цела.<br>
<br>
<font color="#d00505"><em>Верш.</em></font> Кляўся Госпад Давіду праўдаю і не адступіцца ад яе: «Ад нашчадкаў тваіх пасаджу на пасадзе тваім».<br>
<br>
Адчыніся, брама нябесная, бо Брама Ўсявышняга, адзіная Маці Божая, узыходзіць на вышыню.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 4)</em></font> Засьпявайце, людзі, сёньня Хрысту Богу песьню Давідаву: «Прывядуцца – кажа ён, – Уладару дзевы ўсьлед за ёю, дружкі яе прывядуцца з радасьцю і весялосьцю». Бо вось да Сына свайго і Ўладара невыказна пераходзіць Дачка з дому Давідавага, якая нарадзіла Хрыста, якім мы ўсе былі абагаўлёныя. Славячы Яе, як Маці Божую, усклікаем: «Збаў нас, якія вызнаем Цябе, як Багародзіцу, і захавай ад усіх напасьцяў і бедаў душы нашыя».<br>
<br>
<br>
<strong><font color="#d00505">Адпушчальныя трапары<br>
<br>
Мучанікаў Флёра і Лаўра</font></strong> <em><font color="#d00505">(тон 2).</font></em> Добрую, багамудрую і сьветлую пару, Флёра блаславёнага і Лаўра пачэснага, усхвалім, верныя, дастойна: яны мужна прапаведавалі няствораную Тройцу і за гэта пацярпелі да крыві. Цяпер яны, упрыгожаныя сьветлымі вянцамі, моляцца Хрысту Богу за збаўленьне душаў нашых.<br>
<br>
<strong>Слава... цяпер...<br>
<br>
<font color="#d00505">Сьвята</font></strong> <em><font color="#d00505">(тон 1).</font></em> Дзявоцтва захаваўшы ў сынараджэньні Тваім, пасьля сьмерці сьвету не пакінула Ты, Багародзіца: да жыцьця пераставілася Ты, будучы Маці Жыцьця, і малітвамі Тваімі выбаўляеш ад сьмерці душы нашыя.