<!DOCTYPE HTML><font color="#d00505"><strong>18 верасьня – Пасьвяцьце Ўзвышэньня і сьвятога Яўмена, біскупа Гартынскага, цудатворцы<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong></em><br>
<br>
<strong>Сьвята Ўзвышэньня</strong> <em>(тон 4).</em></font> Калі Ты, Уладару, быў узьнесены на Крыжы, Ты ўзьнёс з Сабою заняпалую Адамаву прыроду. Дзеля гэтага, узносячы пачэсны Крыж Твой, Чалавекалюбча, просім паслаць нам сілу Тваю з вышыні і клічам: «Збаў, найвышэйшы і міласэрны Божа, тых, што шануюць пачэснае і сьветлае боскае ўзвышэньне Крыжа Твайго!»<br>
<br>
Псалміст бачыў здалёк падножжа, дзе стаялі чыстыя ногі Твае, Госпадзе; мы ж сёньня аддаем пашану пачэснаму Крыжу Твайму і, падносячы яго набожна, молім Цябе і клічам: «Найвышэйшы Божа, які ўсё Крыжом Тваім боскім асьвяціў, зрабі нас годнымі Тваёй невыказнай ласкі і міласэрнасьці».<br>
<br>
Быццам непераможнай зброі, неадольнаму шчыту і боскаму скіпетру, пакланяемся Крыжу Твайму чыстаму, Хрысьце, якім сьвет быў збаўлены і Адам радасьць атрымаў; і, спраўляючы ўспамін ягонага боскага ўзвышэньня, славім яго ў песьнях і просім ачышчэньня.<br>
<br>
<font color="#d00505"><strong>Сьвятога Яўмена</strong> <em>(тон 8).</em></font> Ачысьціўшы душу і цела ад пажадлівасьці, ты, Яўмене, стаўся жыльлём Духа Сьвятога і, памазаны сьвятарскім алеем, ты быў выдатным заступнікам і суразмоўцам анёлаў, і славы Гасподняе спадкаемцам, і малельнікам за тых, што славяць цябе.<br>
<br>
Слава твайго жыцьця, што зьзяла дабрадзейнасьцямі і сьветласьцю цудаў, разышлася па ўсіх кутках зямлі, блаславёны сьвятаначальніку; і ты, цудатворца слаўны, стаўся сьветачам беззаганным, грамадзянінам нябесным і спаўжыхаром сьвятых і анёлаў.<br>
<br>
Асьвячэньне Крыту, Гартынскага першасьвятара, Царквы непахісную аснову, сьветач верных, сьвятаначальніка Яўмена, вялікага цудамі і слаўнага шматлікімі сіламі, які прасьвятліў сэрцы тых, што сядзелі ў змроку, звонкімі галасамі ўшануем.<br>
<br>
<strong>Слава... цяпер...</strong><br>
<br>
<em><font color="#d00505">(Тон 2)</font></em> Быццам шматкаштоўны скарб схаваны ў зямлі, Крыж Жыцьцядаўца зьявіўся на небе Канстанціну цару як знак перамогі над ворагамі. І ён, усьцешаны Божай ласкаю, з вераю і любоўю жадаў бачыць яго ўзвышэньне і з вялікай пашанаю вынес яго з зямлі – для адкупленьня сьвету і збаўленьня душаў нашых.<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 2)</em></font> Сёньня ўзвышаецца Крыж Хрыстовы, жыцьцядайнае дрэва, на якім Ён Сам быў прыбіты, клічучы ўсіх да Сябе.<br>
<br>
<em><font color="#d00505">Верш.</font></em> Узьвялічвайце Госпада Бога нашага і пакланяйцеся падножжу Ягонаму, бо Ён сьвяты.<br>
<br>
Радуйся, верных боская ахова, неадольная сьцяна, Крыжу Гасподні, якім мы ўзьнесеныя былі ад зямлі.<br>
<br>
<em><font color="#d00505">Верш.</font></em> Бог – Уладар наш спрадвеку: Ён учыніў збаўленьне пасярод зямлі.<br>
<br>
Прыйдзіце ўсе, будзем цалаваць жыцьцядайнае дрэва, на якім распасьцёрся Хрыстос для збаўленьня ўсіх.<br>
<br>
<strong>Слава... цяпер...</strong><br>
<br>
<em><font color="#d00505">(Тон 4)</font></em> Майсей даў нам правобраз сілы Крыжа Твайго, Хрысьце, перамог у пустыні ворага Амалека. Калі ён крыжападобна падымаў рукі свае, людзі мацнелі духам. Сёньня тое самае спаўняецца на нас: Крыж узвышаецца і дэманы ўцякаюць, і ўсё стварэньне вызваляецца ад тленнасьці, бо дзеля Крыжа ўсе ласкі пацяклі на нас. Дзеля гэтага з радасьцю падаем ніцма перад Табою і клічам: «Як вялікія творы Твае Госпадзе, слава Табе!»<br>
<br>
<br>
<font color="#d00505"><strong>Адпушчальныя трапары<br>
<br>
Сьвятога Яўмена</strong> <em>(тон 7).</em></font> Ты ўпрыгожыў пастом жыцьцё тваё, бедных палюбіў і раздаў ім усю маёмасьць тваю; у дабрадзейнасьцях зазьзяў, быццам сонца, суцяшаючы тых, што плачуць і разганяючы сум. Дык цяпер і нам выпрасі малітвамі тваімі – просім цябе, ойча Яўмене, – у Хрыста адпушчэньне грахоў.<br>
<br>
<strong>Слава... цяпер...</strong><br>
<br>
<font color="#d00505"><strong>Крыжа</strong> <em>(тон 1).</em></font> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа.