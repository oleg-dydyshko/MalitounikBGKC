<!DOCTYPE HTML><strong><font color="#d00505">18-24 сьнежня – Субота перад Раством Хрыстовым<br>
<br>
ЛІТУРГІЯ<br>
<br>
Апостал:</font></strong> <font color="#d00505"><em>Гал 3.8-12</em>.</font><br>
<br>
<em><font color="#d00505">24 сьнежня: Гбр 1.1-12.</font></em><br>
<br>
<strong>Чытаньне лісту сьвятога апостала Паўла да Габрэяў</strong><br>
<br>
Шматразова і рознымі спосабамі прамаўляў некалі Бог да айцоў праз прарокаў, у канцы ж гэтых дзён прамовіў да нас праз Сына, якога Ён паставіў спадкаемцам усяго і праз якога сьвет стварыў. Ён – водбліск Ягонае славы і вобраз Ягонае асобы, – трымаючы ўсё Сваім магутным словам, і споўніўшы ачышчэньне грахоў, сеў на вышынях па правай руцэ Велічы, і стаўся так вышэйшым ад анёлаў, як вышэйшае атрымаў у спадчыну імя. Бо калі якому з анёлаў Ён сказаў: «Ты – Сын мой, сёньня Я цябе нарадзіў?» І зноў: «Я буду Яму Айцом, а Ён будзе Мне Сынам?» Калі ж зноў увёў Першароднага на сьвет, сказаў: «Хай пакланяюцца Яму ўсе анёлы Божыя». А да анёлаў сказаў: «Ён чыніць вятры пасланцамі Сваімі, і слугамі Сваімі полымя агню». А Сыну: «Пасад Твой, Божа, на век вякоў; скіпетар валадарства Твайго – скіпетар праведнасьці. Ты любіш справядлівасьць і ненавідзіш беззаконьне: дзеля гэтага Бог, Бог твой, памазаў цябе алеем радасьці над усімі таварышамі тваімі». Таксама: «Спачатку Ты, Госпадзе, заснаваў зямлю, і неба – твор рук Тваіх. Яны прамінуць, а Ты застаешся. Быццам вопратка, яны састарэюць, і, як адзеньне, Ты згортваеш іх, і яны мяняюцца. А Ты ўсё той самы, і гадом Тваім няма канца».<br>
<br>
<br>
<strong><font color="#d00505">Евангельле:</font></strong> <em><font color="#d00505">Лк 13.19-29.<br>
<br>
24 сьнежня: Лк 2.1-20.</font></em><br>
<br>
<strong>Чытаньне сьвятога Евангельля паводле Лукі</strong><br>
<br>
У тыя дні выйшаў загад кесара Аўгуста зрабіць перапіс (насельніцтва) усяе дзяржавы. Першы гэты перапіс адбыўся, калі Сірыяй правіў Квірын. І вось усе людзі пайшлі запісвацца, кожны ў сваё места. Пайшоў і Язэп з Галілеі, з места Назарэту, у Юдэю, у места Давідава, званае Бэтлеем – бо ён быў з дому Давіда, – запісацца з пашлюбаванай з ім Марыяй, якая была цяжарная. Калі яны былі там, настаў час Марыі радзіць. І нарадзіла яна Сына першароднага свайго, спавіла Яго ў пялёны і паклала ў ясьлях, бо не знайшлося ім месца ў гасподзе. Былі ж у той аколіцы ў полі пастухі, што пільнавалі ўночы свой статак. Раптам стаў перад імі анёл Гасподні, і сьветласьць Гасподняя адусюль зазьзяла ім, так што яны вельмі спалохаліся. Але анёл сказаў ім: «Ня бойцеся, бо вось абвяшчаю вам вялікую радасьць, што будзе радасьцю ўсяго народу. Сёньня нарадзіўся вам у месьце Давідавым Збаўца, Ён жа Госпад Хрыстос. А вось вам знак: вы знойдзеце Дзіця, спавітае ў пялёны, што ляжыць у ясьлях». І ў тую хвіліну прылучылася да анёла вялікае мноства нябесных сілаў, якія славілі Бога і пяялі: «Слава на вышынях Богу, супакой на зямлі людзям добрай волі». Калі анёлы адышлі ад іх да неба, пастухі сказалі адзін аднаму: «Хадзем да Бэтлеему, паглядзім, што гэта за здарэньне, пра якое Госпад абвясьціў нам». І, хутка пайшоўшы, знайшлі Марыю, Язэпа і Немаўлятка, што ляжала ў ясьлях. Убачыўшы Яго, яны расказалі пра тое, што ім было сказана пра гэтае Дзіцятка. І ўсе, што чулі, дзівіліся таму, што казалі пастухі. А Марыя пільна зьберагала ўсе гэтыя словы, разважаючы ў сэрцы сваім. І вярнуліся пастухі, сьпяваючы і славячы Бога за ўсё, што чулі і бачылі, так, як ім было сказана.