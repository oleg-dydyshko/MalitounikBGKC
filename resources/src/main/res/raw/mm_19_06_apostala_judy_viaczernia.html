<!DOCTYPE HTML><font color="#d00505"><strong>19 чэрвеня – сьвятога апостала Юды, сваяка Гасподняга<br>
<br>
ВЯЧЭРНЯ</strong><br>
<br>
<em>На </em></font><strong><font color="#d00505"><em>«Госпадзе, Цябе клічу...»:</em></font></strong><br>
<br>
<font color="#d00505"><em>(Тон 1)</em></font> Юда ўсяхвальны, тваё мудрае прапаведаваньне разышлося, як маланка, па ўсёй зямлі і прывяло пацямнелых ад спакусы бязбожжа да незаходнага сьвятла, у зьзяньні якога сёньня ты жывеш. Прасі для душаў нашых велічы зьмілаваньня.<br>
<br>
Юда цудоўны, Хрыстовая калясьніца, ты зьнішчыў ідальскую гордасьць, варожую няволю паланіў словам Божым, і перайшоў да непрамінальнага жыцьця. Выпрасі душам нашым супакой і веліч зьмілаваньня.<br>
<br>
Юда, апостале Хрыстовы, вучань уцелаўлёнага Бога, які паслаў цябе як авечку сярод ваўкоў, каб ты словам тваім прывёў усіх да боскага разуменьня сьвятой Тройцы. Дзеля гэтага славім цябе.<br>
<br>
<strong>Слава...</strong><br>
<br>
<em><font color="#d00505">(Тон 8)</font></em> Ты, Юда апостале, быў залічаны да ліку апосталаў і прыняў ласку Боскага Духа, што вогненным языком зышоў з неба. Выпалі цяпер церне бязбожжа і малі Хрыста Бога за збаўленьне душаў нашых.<br>
<br>
<strong>Цяпер...</strong><br>
<br>
<em><font color="#d00505">Дагматык (тон 8).</font></em> Уладар нябесны дзеля любові да людзей на зямлі зьявіўся і з людзямі пажыў. Ён прыняў цела ад Чыстае Дзевы і, выйшаўшы з Ейнага ўлоньня, стаўся чалавекам. Ён Сын адзіны, двайны прыродаю, але не асобаю. Дзеля гэтага мы праўдзіва прапаведуем і вызнаем Хрыста Бога нашага як дасканалага Бога і дасканалага чалавека. Малі Яго, Дзева Маці, даць зьмілаваньне душам нашым.<br>
<br>
<br>
<strong>Чытаньне пасланьня сьвятога апостала Юды</strong> <em>(Юда 1.1-10)</em><br>
<br>
Юда, слуга Ісуса Хрыста, брат Якуба, тым, што пакліканыя, умілаваныя ў Богу Айцу і захаваныя для Ісуса Хрыста: ласка вам і мір, і хай любоў вашая памножыцца.<br>
<br>
Мілыя мае, я вельмі хацеў пісаць вам аб нашым агульным збаўленьні, але палічыў патрэбным перш заахвоціць вас да змаганьня за веру, раз назаўсёды дадзеную сьвятым. Бо да вас закраліся нейкія людзі — аб якіх здаўна ўжо вас папярэджвалі, — нязбожныя, што ласку Бога нашага замяняюць на распусту і адзінага Ўладара, Госпада нашага Ісуса Хрыста выракаюцца. Хачу, каб вы прыпомнілі сабе — хоць раз на заўсёды ведаеце ўжо ўсё гэта, — як Госпад, які вызваліў народ з Ягіпту, загубіў тых, што ня ўверылі; як анёлаў — тых, якія не захавалі сваёй годнасьці, але пакінулі ўласнае жыльлё,— зьвязаных вечнымі путамі на суд апошняга дня ў цемры трымае; як Садома і Гамора і суседнія з імі месты, што аддаліся распусьце і пажадлівасьці да чужога цела, панесьлі пакараньне вечным агнём нам на перасьцярогу. Гэтыя ж летуценьнікі чыняць падобнае: апаганьваюць целы, не зважаюць на ўлады, блюзьняць супраць сьветлых анёлаў.<br>
<br>
Калі Арханёл Міхатл спрачаўся з д’яблам за цела Майсея, ён не наважыўся вынесьці дакорлівага прысуду, але сказаў: «Хай Госпад цябе пакарае». А гэтыя людзі злоўжываюць тым, чаго ня ведаюць, а тое, што спасьцігаюць — прыродаю, як бязмоўныя жывёлы, — абяртаюць на шкоду для сябе. <br>
<br>
<br>
<strong>Чытаньне пасланьня сьвятога апостала Юды</strong> <em>(Юда 1.11-16)</em><br>
<br>
Мілыя мае, гора тым, што пайшлі шляхам Каіна, паддаліся ашуканству Балаама і атрымалі тую самую заплату; збунтаваліся як Карэй і, як ён, загінулі. Яны — небясьпека на вашых вячэрах любові: яны прыходзяць, каб пажывіцца, і бессаромна толькі аб сабе дбаюць. Яны — бязводныя хмары, што вецер носіць; восенскія дрэвы бясплодныя, двойчы высахлыя, выкараненыя; лютыя хвалі марскія, што пеняцца сваім сорамам; блудныя зоркі, для якіх прызначаная беспрасьветная цемра давеку. Аб іх прарочыў Энох, сёмы патрыярх пасьля Адама: «Вось ідзе Госпад з безьліччу сьвятых сваіх, каб учыніць суд над усімі і пакараць нягоднікаў за ўсе іхнія бязбожныя ўчынкі, і за ўсе блюзьнерскія словы, што казалі супраць Яго нязбожныя грэшнікі». Яны заўсёды наракаюць, ніколі не задаволеныя з свайго лёсу, і чыняць паводле пажаданьняў сваіх. Вусны іх гавораць гордыя словы, і яны зважаюць на асобу дзеля асабістае карысьці.<br>
<br>
<br>
<strong>Чытаньне пасланьня сьвятога апостала Юды</strong> <em>(Юда 1.17-25)</em><br>
<br>
Мілыя мае, памятайце словы апосталаў Госпада нашага Ісуса Хрыста, калі яны казалі вам, што ў апошні час зьявяцца насьмешнікі, якія будуць паступаць згодна з сваімі благімі пажаданьнямі. Яны спрычыняць падзелы, а самі яны цялесныя і Духа ня маюць. Вы ж, мілыя, будуйце на цьвёрдай аснове вашай сьвятой веры, і маліцеся ў Духу Сьвятым; захоўвайце сябе ў любові Божай і чакайце ад Госпада нашага Ісуса Хрыста зьмілаваньня, што вядзе да жыцьця вечнага. Калі ёсьць такія, што маюць сумнівы, вы іх пераканайце ў веры, ратуючы, каго можна, з агню. Але ёсьць і такія, з якімі вам трэба абыходзіцца ветліва, але асьцярожна, і трымацца здалёку нават ад вопраткі, апаганенай целам. Таму ж, хто можа захаваць вас ад падзеньня і паставіць беззаганнымі і радаснымі перад славаю сваёю, адзінаму Богу, Збавіцелю нашаму праз Ісуса Хрыста, Госпада нашага, хвала і веліч, сіла і ўлада сёньня і на ўсе вякі. Амін.<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 4)</em></font> Ты, апостале, прыняў уладу над дэманамі; адганяючы імем Хрыста начальнікаў цемры, ты абышоў усю зямлю і, быццам сонца, прасьвятліў усіх навукаю і прапаведаваньнем першага збавеннага прыйсьця Хрыстовага.<br>
<br>
<font color="#d00505"><em>Верш.</em></font> Па ўсёй зямлі разышоўся голас іх, і аж да канцоў сьвету словы іх.<br>
<br>
Тваё жыцьцё на зямлі, апостал Юда, сваяк Гасподні, было падобным да першаснага стану; дабрынёю звычаяў тваіх і чысьцінёю розуму ты явіў сябе шчырым вучнем і пераймальнікам Хрыста.<br>
<br>
<em><font color="#d00505">Верш.</font></em> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
Арган добра адладжаны Боскім стараньнем, ты, апостале Юда, прысьвяціў сябе клікаць усе народы і настаўляць іх да пазнаньня Хрыста словамі і ўчынкамі; ты ўсіх прасьвятліў і навучыў вызнаваць сапраўдную Боскасьць Ісуса, Збавіцеля душаў нашых.<br>
<br>
<strong>Слава...</strong><br>
<br>
<font color="#d00505"><em>(Тон 2)</em></font> Поўны Боскай руплівасьці, ты, дастойны Юда апостале, дбаў старанна аб справах Бога ўсемагутнага, які напоўніў цябе Сваімі цудамі. Цяпер, на вышынях разам з нябеснымі сіламі, малі, богасузіральнік, Слова Хрыста Бога нашага дараваць нам багацьце зьмілаваньня Свайго.<br>
<br>
<strong>Цяпер...</strong><br>
<br>
<font color="#d00505"><em>Багародзічны нядзельны (тон 2).</em></font> Новы цуд, большы за ўсе ранейшыя цуды! Хто калі бачыў Маці, якая радзіла бяз мужа і на руках насіла Таго, Хто трымае ўсё стварэньне? З Божай волі радзіўся Той, каго Ты, Усячыстая, насіла як дзіцятка на руках Тваіх. З матчынай сьмеласьцю не пераставай маліць Яго за тых, што шануюць Цябе, каб Ён дараваў багацьце ласкі Сваёй і збавіў душы нашыя.<br>
<br>
<br>
<strong><font color="#d00505">Адпушчальныя трапары<br>
<br>
Трапар апостала</font></strong> <font color="#d00505"><em>(тон 1).</em></font> Мы ведаем цябе, Юда, як сваяка Гасподняга і славім як непахіснага мучаніка, што перамог спакусу і веру захаваў. Дзеля гэтага сёньня сьвяткуем сьветлую памяць тваю і малітвамі тваімі атрымліваем адпушчэньне грахоў.<br>
<br>
<strong>Слава... цяпер...</strong><br>
<br>
<em><font color="#d00505">Багародзічны нядзельны (тон 1).</font></em> Як толькі пачуўся голас Габрыэля, які казаў Табе, Дзева: «Радуйся!», Уладар усіх узяў цела ад Цябе, сьвятая Скарбніца, як прадказаў праведны Давід. Ты сталася больш прасторнай за неба, бо насіла ў Сабе Творцу ўсяго. Слава Таму, Хто пасяліўся ў Табе; слава Таму, Хто выйшаў з Цябе; слава Таму, Хто вызваліў нас нараджэньнем Сваім.