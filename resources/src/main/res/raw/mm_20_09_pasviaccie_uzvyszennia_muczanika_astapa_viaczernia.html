<!DOCTYPE HTML><font color="#d00505"><strong>20 верасьня – Пасьвяцьце Ўзвышэньня і сьвятога мучаніка Астапа, жонкі яго Тэапістыі і сыноў іхніх Агапа і Тэапіста<br>
<br>
ВЯЧЭРНЯ</strong></font><br>
<br>
<em><font color="#d00505">На <strong>«Госпадзе, Цябе клічу...»:</strong></font></em><br>
<br>
<font color="#d00505"><strong>Сьвята Ўзвышэньня</strong> <em>(тон 4).</em></font> Сёньня зазьзяў сьветла, быццам сонца, пачэсны Крыж Твой, Хрысьце: умацаваны на слаўным месцы чэрапу і ўзьнесены на гары сьвятой Тваёй, Збавіцелю, ён явіў нам, як Ты ў чалавекалюбстве Тваім узьнёс ім нашу прыроду на неба.<br>
<br>
Сёньня неба абвясьціла людзям славу Тваю, Недасяжны, бо зазьзяў нам вобраз Крыжа сьвятлом недаступным, выкрываючы жорсткі і люты нораў богазабойцаў. Дзеля гэтага славім Твой чалавекалюбны провід, Ісусе ўсемагутны, Збавіцелю душаў нашых.<br>
<br>
Узьняцьцем рук сваіх Майсей перамог Амалека, прадвясьціўшы нам вобраз Крыжа. Мы ж сёньня ў пакланеньні дрэву крыжоваму перамагаем падкопы і хітрасьці ворага, маючы за абаронцу Хрыста, які, узнесены на Крыжы, умярцьвіў зьмея і збавіў чалавека.<br>
<br>
<font color="#d00505"><strong>Мучаніка Астапа</strong> <em>(тон 8).</em></font> Пакліканьне тваё, Астапе, было з вышыні, а не ад людзей: Сам Хрыстос табе зьявіўся і злавіў цябе, блаславёны, у сетку веры, і, ачысьціўшы хростам грахі твае і выпрабаваўшы ў цярпеньнях, як Уладар явіў цябе пераможцам.<br>
<br>
У маладосьці ты, Астапе, з радасьцю прыняў навуку дабрадзейнасьцяў. Ты перажыў страту дзяцей і жонкі, і цярпеў ганебную няволю. Але мужнасьць твая ў змаганьні, годны памяці, зрабіла цябе вядомым і здабыла табе пашану ўсіх.<br>
<br>
Дастойны Астапе, ты быў быццам духмянае кадзіла ў вагні, і прыемная цэлапальная ахвяра, жывое дасканалае прынашэньне. Ты прынёс сябе Богу разам з сям’ёю і ўсім домам, і таму сёньня нябеснае жыльлё прыняла цябе разам з усімі тваімі, і хоры анёлаў сустрэлі цябе.<br>
<br>
<strong>Слава...</strong><br>
<br>
<em><font color="#d00505">(Тон 2)</font></em> Быццам другі Ёў, Астап жыцьцём сваім, цярпеньнямі і подзьвігамі даецца нам як прыклад дабрадзейнасьцяў і стоўп цярплівасьці; ён, разам жонкаю і сынамі, сапраўды пераўзышоў Ёва ў дабрадзейнасьці, будучы верным у жыцьці, непахісным у спакусах і непераможным у цярпеньнях. Мы яго прыводзім да Хрыста, каб малітвамі ягонымі атрымаць прасьвятленьне і адпушчэньне грахоў.<br>
<br>
<strong>Цяпер...</strong><br>
<br>
<em><font color="#d00505">(Тон 2)</font></em> Патрыярх Якуб, склаўшы накрыж рукі, каб блаславіць унукаў сваіх, даў нам вобраз дзяржаўнага Крыжа Твайго. Маючы яго за нашую абарону, адганяем ім дэманаў, нішчым пыху і дзёрзкасьць ворага, перамагаем згубную сілу Амалека. Бачачы яго сёньня ўзвышаным для ачышчэньня грахоў нашых, з набожнасьцю і пашанаю прыбягаем да Тваей дабрыні і міласэрнасьці і клічам: «Добры Госпадзе, які нарадзіўся ад Дзевы, зьмілуйся над творамі рук Тваіх!»<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 2)</font></em> Боскай вадою і крывёю Тваёю, Слова, Царква, быццам нявеста, сьветла ўпрыгожваецца, славячы Крыж Твой.<br>
<br>
<em><font color="#d00505">Верш</font></em><font color="#d00505">.</font> Узьвялічвайце Госпада Бога нашага і пакланяйцеся падножжу Ягонаму, бо Ён сьвяты.<br>
<br>
Крыжу з кап’ём, цьвікамі і з усім, чым цела Хрыстова было прыбітае, паклонімся.<br>
<br>
<em>Верш</em>. Бог – Уладар наш спрадвеку: Ён учыніў збаўленьне пасярод зямлі.<br>
<br>
Калі Майсей перамог Амалека, Ён крыжападобна ўзьняў рукі свае і даў гэтым вобраз чыстых Хрыстовых мукаў.<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Як мы цябе дастойна ўславім, духоўны дыяманце? Ты паказаў звышпрыродную сілу, калі, страціўшы маёмасьць, дзяцей і жонку, ты ўсклікнуў сьледам за Ёвам: «Госпад даў, Госпад і ўзяў: хай будзе так, як Госпад хоча». І Бог, якога ты палюбіў больш за ўсё і якога ты горача жадаў, даў табе быць мучанікам і споўніў жаданьне душы тваёй. Перацярпеўшы розныя мукі, ты і ўсе твае атрымалі блаславёны канец. Маліся разам з імі, цярплівы духам Астапе, каб нам вызваліцца ад беззаконьняў нашых.<br>
<br>
<strong>Цяпер...</strong><br>
<br>
<em><font color="#d00505">(Тон 6)</font></em> Крыжу Хрыстовы, надзея хрысьціянаў, настаўнік тых, што зблудзілі, прытулак бясьпечны ахопленых бураю, перамога ў змаганьнях, умацаваньне сусьвету, лекару нядужых, мёртвых уваскрасеньне, зьмілуйся над намі.<br>
<br>
<br>
<strong><font color="#d00505">Адпушчальныя трапары</font></strong><br>
<br>
<font color="#d00505"><strong>Мучаніка Астапа</strong> <em>(тон 4).</em></font> Пакліканьне тваё, шматпакутны мучаніку, было не ад людзей, але, быццам другога Паўла паклікаў цябе Хрыстос, які зьявіўся табе на крыжы і ад бяздумнасьці прывёў цябе да пазнаньня Сябе, наставіўшы на выпрабаваньне многімі спакусамі; ты ж, як другі Ёў, страціў усе дачасныя багацьці, быў пазбаўлены славы, стаўся бедным і чужым, і нарэшце быў спалены ў вагні разам з жонкаю і сынамі. Быццам духмяную ахвяру Богу, ты прынёс сябе, слаўны. Цяпер, жывучы ў славе разам з мучанікамі, малі Хрыста Бога за нас, вялікамучаніку Астапе.<br>
<br>
<strong>Слава... цяпер...</strong><br>
<br>
<font color="#d00505"><strong>Крыжа </strong><em>(тон 1).</em></font> Збаў, Госпадзе, людзей Тваіх і блаславі набытак Твой. Даруй супакой сьвятой Тваёй Царкве і перамогу над усімі нягодамі, і захавай верны Твой народ сілаю Твайго Крыжа.