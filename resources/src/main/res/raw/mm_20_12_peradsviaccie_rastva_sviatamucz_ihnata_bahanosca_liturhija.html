<!DOCTYPE HTML><strong><font color="#d00505">20 сьнежня – Перадсьвяцьце Нараджэньня Госпада нашага Ісуса Хрыста. Сьвятога сьвятамучаніка Ігната Баганосца<br>
<br>
ЛІТУРГІЯ</font></strong><br>
<br>
<font color="#d00505"><strong>Трапар перадсьвяцьця Раства</strong> <em>(тон 4).</em></font> Бэтлееме, рыхтуйся; адчыніся, раю; красуйся, Эўфрата, бо вось дрэва жыцьця зацьвітае ў пячоры ад Дзевы: улоньне Яе сталася раем духоўным, у якім прарос Божы парастак, ад якога спажыўшы, жыць будзем, а не памрэм як Адам. Хрыстос родзіцца, каб раней упалы вобраз узьняць.<br>
<br>
<font color="#d00505"><strong>Трапар сьвятога</strong> <em>(тон 4).</em></font> Пераймальнік апосталаў і намесьнік на іхнім пасадзе, архіпастыраў краса і слава мучанікаў, словам праўды навучаючы ўсіх, да крыві пацярпеў ты, боганатхнёны сьвятамучаніча Ігнаце. Малі цяпер Хрыста Бога за збаўленьне душ нашых.<br>
<br>
<font color="#d00505"><strong>Кандак сьвятога</strong> <em>(тон 3).</em></font> Сьветлы дзень памяці тваёй, Ігнаце праслаўлены, апярэджвае сьвята Народжанага ў пячоры. Узьлюбіўшы Яго і пажадаўшы быць з Ім назаўсёды, ты пасьпяшаўся быць кінутым зьвяром на спажыву. За гэта ты быў дастойна названы Баганосцам.<br>
<br>
<font color="#d00505"><strong>Кандак перадсьвяцьця Раства</strong> <em>(тон 3).</em></font> Сёньня Дзева ідзе ў невыказны спосаб радзіць у пячоры спрадвечнае Слова: сьвяткуй, сусьвет, і разам з анёламі і пастухамі слаў спрадвечнага Бога, што, як дзіця малое, на сьвет прыходзіць. 