<!DOCTYPE HTML><font color="#d00505"><strong>20 сьнежня – Перадсьвяцьце Нараджэньня Госпада нашага Ісуса Хрыста. Сьвятога сьвятамучаніка Ігната Баганосца<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
(Тон 1)</em></font> Пачнем, верныя, сьвяткаваць нараджэньне Хрыста, уздымемся розумам, перанясемся ў думках да Бэтлеему і ўбачым духоўнымі вачыма Дзеву, што ідзе радзіць у пячоры Госпада ўсіх і Бога нашага. Язэп, убачыўшы Яго, спавітага як дзіцятка ў пялёны, палічыў за чалавека; угледзеўшы аднак веліч цудаў, зразумеў, што гэта сапраўды Бог, які дае душам нашым веліч зьмілаваньня.<br>
<br>
Пачнем, людзі, сьвяткаваць нараджэньне Хрыстовае; узьняўшыся ў думках да Бэтлеему, убачым у пячоры вялікую тайну: Вось Бог ад Дзевы прыходзіць, дасканалы ў сваёй боскасьці і людзкасьці, і рай адчыняецца зноў. Дык усклікнем усе: «Сьвяты Божа, Ойча спрадвечны; сьвяты Моцны, Сыне ўцелаўлёны; Сьвяты несьмяротны, Духу Суцяшальніку – Тройца сьвятая, слава Табе!»<br>
<br>
Пачуй, неба, і слухай, зямля, бо вось Сын і Слова Айца прыходзіць, каб нарадзіцца ад Бязьвіннае Дзевы, воляю Таго, хто нарадзіў Яго, і дзеяньнем Духа Сьвятога. Рыхтуйся, Бэтлееме; раю, адчыні вароты, бо Той, хто ёсьць, стаецца, кім ня быў, нябачны Творца ўсяго стварэньня прыходзіць і стаецца бачным, даючы сьвету багацьце зьмілаваньня.<br>
<br>
<strong><font color="#d00505">Сьвятога Ігната Баганосца</font></strong> <em><font color="#d00505">(тон 4).</font></em> Блаславёны Ігнаце, Ты быў дастойна названы баганосцам! Калі ў міласэрнасьці сваёй Госпад паклікаў цябе, Ён даў табе любоў мудрасьці і адкрыў найвышэйшыя праўды. Быццам губка ваду, так ты ўвабраў у сябе Божае сьвятло і, стаўшыся прасьветленым, пайшоў усьлед за Хрыстом Богам нашым, які паклікаў цябе. Дык малі Яго цяпер збавіць і прасьвятліць душы нашы.<br>
<br>
Калі ты, сьвяты, быў паранены дасканалаю любоўю, і душа твая загарэлася збаўленным жаданьнем, змушаючы цябе ісьці да Ўладара, ты сказаў славутыя словы: «Я пшаніца Творцы, і мне належыцца быць зьмеленым зубамі зьвяроў, каб прынесьці сябе, як чысты хлеб, Слову і Богу нашаму». Малі Яго цяпер за збаўленьне і прасьвятленьне душ нашых.<br>
<br>
Ты, сьвяты настаўніку, укрыжаваўся разам з Хрыстом, калі ты вымавіў боганатхнёныя словы: «Жаданьне маё ўкрыжаванае, і я сьпяшаюся падзяліць з Ім мукі Яго». Быццам сонца, ты, Ігнаце, накіраваўся з усходу на захад, прасьвятляючы ўсіх, і атрымаў пераможны вянец, прынёсшы сябе Хрысту. Малі Яго цяпер за збаўленьне і прасьвятленьне душ нашых.<br>
<br>
<strong>Слава...</strong><br>
<br>
<em><font color="#d00505">(Тон 8)</font></em> Баганосны Ігнаце, ты, маючы ў сэрцы жаданага Хрыста, атрымаў заплату за сьвятое служэньне Евангельлю Хрыстоваму, якое ты замацаваў сваёй крывёю. Ты стаўся пшаніцаю Творцы і, будучы зьмеленым зубамі зьвяроў, прынёс сябе Яму ў ахвяру, быццам салодкі хлеб. Маліся цяпер за нас, блаславёны пакутніку.<br>
<br>
<strong>Цяпер...</strong><br>
<br>
<font color="#d00505"><em>(Тон 8)</em></font> Прымі, Бэтлееме, горадзе Божы, незаходнае Сьвятло, якое прыходзіць да цябе нарадзіцца. Дзівіцеся, анёлы ў небе; людзі на зямлі, слаўце; мудрацы з Усходу, нясіце дары; пастухі, іграючы на жалейках, сьпявайце тройчы сьвятую песьню: хай усё стварэньне славіць Госпада.<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 2)</em></font> Ужо блізка час нашага збаўленьня: рыхтуйся, пячора, бо вось Дзева ідзе радзіць. Бэтлееме, зямля Юдава, красуйся і цешся, бо з цябе зазьзяў Госпад наш; пачуйце, горы і ўзгоркі, і ўсё навакольле юдэйскае, бо ідзе Хрыстос, каб, як Чалавекалюбец, збавіць чалавека, якога стварыў.<br>
<br>
<em><font color="#d00505">Верш.</font></em> Бог ідзе з поўдня, Сьвяты з гары, пакрытай цяністым гаем.<br>
<br>
Бэтлееме, зямля Юды, сьветлае жыльлё Ўцелаўлёнага! Падрыхтуй пячору, у якой Бог мае нарадзіцца ў целе ад бязьвіннае сьвятое Дзевы, каб збавіць род наш.<br>
<br>
<font color="#d00505"><em>Верш.</em></font> Госпадзе, я пачуў голас Твой і спалохаўся; зразумеў учынкі Твае і жахнуўся.<br>
<br>
Прыйдзеце ўсе, пачнем сьвяткаваць нараджэньне Хрыстова, уславім Яго духоўнымі песьнямі, пойдзем за зоркаю разам з мудрацамі, усклікнем разам з пастушкамі: «Прыйшло збаўленьне людзям ад Дзевы, склікаючы ўсіх верных».<br>
<br>
<strong>Слава...</strong><br>
<br>
<em><font color="#d00505">(Тон 1)</font></em> Цьвёрдая, як самацьвет, душа твая, блаславёны Ігнаце! Імкнучыся ўсімі сіламі да Жаданага, ты казаў: «Няма ўва мне агню любові гэтага сьвету, але ёсьць вада жывая, што гаворыць ува мне: Ідзі да Айца твайго». Таму, запалены Духам Сьвятым, ты выбраў зьвяроў, каб цябе адлучылі хутчэй ад гэтага сьвету і адаслалі да жаданага Хрыста. Малі Яго цяпер за збаўленьне душ нашых.<br>
<br>
<strong>Цяпер...</strong><br>
<br>
<font color="#d00505"><em>(Тон 1)</em></font> Пачнем, верныя, сьвяткаваць нараджэньне Хрыста, уздымемся розумам, перанясемся ў думках да Бэтлеему і ўбачым духоўнымі вачыма Дзеву, што ідзе радзіць у пячоры Госпада ўсіх і Бога нашага. Язэп, убачыўшы Яго, спавітага як дзіцятка ў пялёны, палічыў за чалавека; угледзеўшы аднак веліч цудаў, зразумеў, што гэта сапраўды Бог, які дае душам нашым веліч зьмілаваньня.<br>
<br>
<br>
<font color="#d00505"><strong>Адпушчальныя трапары<br>
<br>
Трапар сьвятога Ігната Баганосца</strong> <em>(тон 4).</em></font> Пераймальнік апосталаў і намесьнік на іхнім пасадзе, архіпастыраў краса і слава мучанікаў, словам праўды навучаючы ўсіх, да крыві пацярпеў ты, боганатхнёны сьвятамучаніча Ігнаце. Малі цяпер Хрыста Бога за збаўленьне душаў нашых.<br>
<br>
<font color="#d00505"><strong>Трапар перадсьвяцьця Раства</strong> <em>(тон 4).</em></font> Бэтлееме, рыхтуйся; адчыніся, раю; красуйся, Эўфрата, бо вось дрэва жыцьця зацьвітае ў пячоры ад Дзевы: улоньне Яе сталася раем духоўным, у якім прарос Божы парастак, ад якога спажыўшы, жыць будзем, а не памрэм як Адам. Хрыстос родзіцца, каб раней упалы вобраз узьняць. 