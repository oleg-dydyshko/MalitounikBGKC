<!DOCTYPE HTML><font color="#d00505"><strong>21 жніўня – Пасьвяцьце Ўсьпеньня. Сьвятога апостала Тадэя і сьвятога айца нашага Аўрама Смаленскага і вучня ягонага Ахрэма<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong></em><br>
<br>
<strong>Апостала Тадэя</strong> <em>(тон 8).</em></font> Блаславёны апостале Тадэю, ты дакрануўся да нябеснага сьвятла і стаўся другасным сьвятлом, што разьвеяла ноч шматбожжа, і шмат душ прывёў да Ўсемагутнага. Дзеля гэтага цяпер з радасьцю спраўляем тваю сьветлую памяць і славім Хрыста.<br>
<br>
Блаславёны і богапрыемны Тадэю, пасьля сьветлага боскага ўваскрасеньня Хрыстовага і ўзьнясеньня на неба, табе даверана было прапаведаньне ў горадзе Эдэсе. Ты прыйшоў туды і ўмацаваў у праўдзе князя Агара, а з ім усіх жыхараў, словамі і цудамі.<br>
<br>
Блаславёны і мудры Тадэю, дотыкам тваім ты вяртаў зрок сьляпым, калекаў лячыў, хворых ацаляў і расслабленых умацоўваў, а невучоным даваў разуменьне збавенных праўдаў, бо ты быў багаты дараваньнямі ўсядзейнага Духа. Дзеля гэтага славім цябе.<br>
<br>
<font color="#d00505"><strong>Аўрама Смаленскага</strong> <em>(тон 5).</em></font> Сьвяты ойча Аўраме, ты ўзышоў на духоўную гару і, быццам новы Майсей, атрымаў ад Бога табліцы Евангельля Хрыстовага, якое ты абвяшчаў голасна на ўвесь сьвет. Ты навучаў і прасьвятляў усіх, накіроўваў да богаразуменьня і казаў: «Пакайцеся і навярніцеся, бо ўжо наблізіўся грозны судны дзень Гасподні». Маліся цяпер няспынна Хрысту Богу дараваць супакой сьвету і душам нашым багацьце зьмілаваньня.<br>
<br>
Сьвяты ойча Аўраме, узмоцнены сілаю крыжа, ты застаўся непахісным пад ударамі ворага і выкрыў ягоныя хітрасьці. Узышоўшы пераможна на неба, ты жывеш цяпер разам з сьвятымі ў прысутнасьці Хрыста. Малі Яго, мудры, дараваць згоду Царкве, супакой сьвету і веліч зьмілаваньня.<br>
<br>
Блаславёны ойча, ты прыпаў да Евангельля Хрыстовага і зачэрпнуў адтуль жывую ваду вучэньня, якую ты даваў піць ўсім, хто прыходзіў да цябе. І вось Ахрэм мудры, напіўшыся яе, пайшоў разам з табою сьледам за Хрыстом. Цяпер вы абодва жывеце разам з Ім: дык маліце Яго дараваць краіне нашай супакой і ўмацаваць нас усіх у любові і веры.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Ты захаваў у сабе непашкоджаным вобраз Божы, пастом змагаўся з благімі пажаданьнямі і падпарадкаваў ніжэйшыя нахілы тваёй прыроды вышэйшым, зрабіўшы цела паслухмяным духу. Ты быў настаўнікам манахаў, прыкладам дабрадзейнасьцяў, суцяшэньнем і ўмацаваньнем тых, што імкнуцца да Бога. Цяпер у небе, ня ў люстры, але чыстым зрокам бачыш, ойча Аўраме, Тройцу Сьвятую. Маліся перад Ёю за тых, што шануюць цябе.<br>
<br>
<strong>Цяпер...</strong><br>
<br>
<em><font color="#d00505">(Тон 6)</font></em> Апосталы і прапаведнікі Божага слова, быццам несеныя на хмары, з усіх куткоў зямлі сабраліся на Сыён, каб бачыць слаўнае і сьвятое ўсьпеньне Божае Маці і пахаваць Тую, якая нарадзіла Госпада, Прытулак і непераможную Абарону верных на зямлі.<br>
<br>
<br>
<strong>Чытаньне кнігі Мудрасьці</strong><br>
<em>(Мудр 3.1-10)</em><br>
<br>
Душы праведных у руцэ Бога, і му́ка не кране іх. Вачом неразумных здавалася, што яны памерлі, іхняе перастаўленьне ўважалася за няшчасьце, і адыход іх ад нас – за згубу; але яны жывуць у супакоі. Бо, хоць паводле людзкога разуменьня іх сустрэла кара, надзея іх поўная несьмяротнасьці. Пацярпеўшы крыху, яны зазнаюць вялікіх дабрадзействаў. Бог іх дасьведчыў і знайшоў дастойнымі Сябе. Ён іх выпрабаваў, як золата ў горне і прыняў іх, як цэлапальную ахвяру. У дзень іхняга наведаньня яны зазьзяюць і рассыплюцца, быццам іскры па іржышчы. Будуць судзіць плямёны і панаваць над народамі, і Госпад будзе ўладаром іхнім давеку. Тыя, што спадзяваліся на Яго, зразумеюць праўду, верныя ў любові будуць з Ім прабываць. Бо ласка і міласэрнасьць Ягоная для сьвятых Яго, і Ён наведае абраных Сваіх.<br>
<br>
<br>
<strong>Чытаньне кнігі Мудрасьці</strong><br>
<em>(Мудр 5.15 – 6.3)</em><br>
<br>
Праведнікі вечна жыць будуць, і іхняя ўзнагарода ў Госпада, і Ўсявышні будзе клапаціцца аб іх. Дзеля гэтага атрымаюць карону славы і вянец красы з рукі Госпада. Ён іх пакрые правай рукой Сваёй і будзе ахоўваць іх плячом Сваім. За зброю возьме раўнівую любоў Сваю, і ўзброіць стварэньне на пакараньне ворагаў. Апранецца ў панцыр справядлівасьці і шоламам ягоным будзе суд бесстароньні. За шчыт непераможны возьме Сабе сьвятасьць і навострыць, быццам меч, гнеў суровы. І разам з Ім увесь сьвет пойдзе на бой супраць бяздумных. Палятуць з хмараў стрэлы маланак, паімчацца да мэты, быццам з нацягнутага луку; і прашчы будуць шпурляць град гневу. Воды марскія ўзбурацца супраць іх, і рэкі затопяць іх бязьлітасна. Уздымецца супраць іх дух Магутнасьці і, быццам бура, іх паразьвявае. Так беззаконьне спустошыць зямлю, а нікчэмнасьць разбурыць пасады моцных. Дык слухайце, уладары, і разумейце! Навучыцеся, суддзі ўсіх краёў зямлі! Зважайце, начальнікі многіх, што хваліцеся вялікім лікам вашых падданых! Ад Госпада дадзеная вам улада, і сіла – ад Усявышняга.<br>
<br>
<br>
<strong>Чытаньне кнігі Мудрасьці</strong><br>
<em>(Мудр 4.7-15)</em><br>
<br>
Праведнік, хоць бы і памёр перадчасна, знойдзе супакой. Старасьць ягоная пачэсная не даўгалецьцем, яна ня мерыцца лікам гадоў; сівізна ягоная – мудрасьць, а мера старасьці – жыцьцё беззаганнае. Ён быў да спадобы Богу, знайшоў міласьць у Яго і, жывучы сярод грэшнікаў, быў забраны, каб злосьць не адмяніла думкі ягонай, і няшчырасьць не зьвялá душы ягонай. Бо прывабнасьць злога засланяе добрае, і бура пажадлівасьцяў зацямняе правы розум. Дасягнуўшы рана дасканаласьці, ён шмат перажыў, бо душа яго была мілая Богу і таму Ён пасьпяшыў забраць яго з благога асяроддзя. А людзі бачылі гэта і не разумелі, і ня ўзялі сабе гэтага да сэрца, што міласэрнасьць і ласка Ягоная з абранымі Ягонымі, і провід Ягоны з сьвятымі Яго.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 2)</em></font> Прыйдзіце, сьветланосцы, ушануем песьнямі сьвятымі і цымбаламі слаўнае ўсьпеньне Божай Маці, бо вось Яна ад зямлі пераходзіць да нярэчыўнага жыльля і там пасяляецца ў сузіраньні Боскай дабрыні і струменіць ласку ўсім, што з вераю шануюць памяць Яе.<br>
<br>
<em><font color="#d00505">Верш.</font></em> Устань, Госпадзе, ідзі на месца спачынку Твайго, Ты і каўчэг сьвятасьці Тваёй.<br>
<br>
Апосталы сьвятыя, быццам на хмары, сабраліся ад усіх куткоў зямлі пахаваць Тваё, Уладарка, богапрыемнае і нятленнае цела, і нябесныя хоры, што абступілі нябачна Тваё ложа, у песьнях уславілі Цябе, кажучы: «Радуйся, новая Скарбніца сьвятасьці!»<br>
<br>
<em><font color="#d00505">Верш.</font></em> Кляўся Госпад Давіду праўдаю і не адступіцца ад яе: «Ад нашчадкаў тваіх пасаджу на пасадзе тваім».<br>
<br>
Недасяжная і невыказная страшная Твая тайна: Ты, Маці Божая, узбагаціла неба і прасьвятліла ўвесь сьвет, памяць Твая напоўніла ўсё духмянасьцю. Дзеля гэтага ўсе народы бласлаўляюць і славяць Цябе, і ўсклікаююць: «Радуйся, новая Скарбніца сьвятасьці!»<br>
<br>
<strong>Слава...</strong><br>
<br>
<em><font color="#d00505">(Тон 8)</font></em> Прыйдзіце, усе верныя, каб уславіць пачэснае ўсьпеньне сьвятога айца. Ён ад маладосьці сваёй палюбіў Бога больш за ўсё і пайшоў сьледам за Ім. Усклікнем разам: «Баганосны ойча Аўраме, малі няспынна Хрыста Бога за статак твой, за супакой на ўсім сьвеце і збаўленьне душаў нашых».<br>
<br>
<strong>Цяпер...</strong><br>
<br>
<em><font color="#d00505">(Тон 8)</font></em> Сёньня хоры дзеваў нябачна стаяць вакол сьмяротнага ложа Дзевы і Маці, і душы праведных атачаюць Уладарку і хваляць Яе. Адныя, замест духмяных алейкаў, прыносяць у дары дзявоцтва; іншыя – дабрадзейнасьці і духоўныя сьпевы, бо выпадала Божай Маці як Уладарцы быць у атачэньні тых, што зьзяюць дабрадзейнасьцямі. І мы разам з імі шляхам чыстага жыцьця выйдзем на пахаваньне існай Маці Бога нашага і ў песьнях духоўных уславім Яе.<br>
<br>
<br>
<font color="#d00505"><strong>Адпушчальныя трапары<br>
<br>
Апостала Тадэя</strong> <em>(тон 3).</em></font> Апостале сьвяты Тадэю, малі міласэрнага Бога, каб Ён дараваў душам нашым адпушчэньне грахоў.<br>
<br>
<strong>Слава...</strong><br>
<br>
<font color="#d00505"><strong>Аўрама Смаленскага</strong> <em>(тон 8).</em></font> Быццам сонца, што промнямі сваімі разганяе цемру і асьвятляе сусьвет, так нам сёньня зазьзяла памяць твая, усяслаўны. Сёньня анёлы і душы праведнікаў у небе радасна сьвяткуюць, і мы, грэшныя, да цябе прыходзім і молімся: «Ойча пачэсны Аўраме, малі няспынна Хрыста Бога нашага захаваць у супакоі краіну нашую і людзей, якія з любоўю шануюць цябе».<br>
<br>
<strong>Цяпер...</strong><br>
<br>
<font color="#d00505"><strong>Сьвята</strong> <em>(тон 1).</em></font> Дзявоцтва захаваўшы ў сынараджэньні Тваім, пасьля сьмерці сьвету не пакінула Ты, Багародзіца: да жыцьця пераставілася Ты, будучы Маці Жыцьця, і малітвамі Тваімі выбаўляеш ад сьмерці душы нашыя.