<!DOCTYPE HTML><strong><font color="#d00505">23 жніўня – адданьне сьвята Ўсьпеньня Найсьвяцейшай Багародзіцы і Заўсёды Дзевы Марыі</font></strong><br>
<br>
<font color="#d00505"><strong>ВЯЧЭРНЯ</strong><br>
<br>
<em>На <strong>«Госпадзе, Цябе клічу...»</strong> тры наступныя песьні, паўтараючы кожную:<br>
<br>
(Тон 1)</em></font> Дзівосны цуд! Крыніца Жыцьця ў магілу кладзецца, і магіла стаецца лесьвіцай да неба. Весяліся, Гетсыманія, дом сьвяты Маці Божае. А мы, верныя, сьледам за князем арханёлаў Габрыэлем усклікнем: «Поўная ласкі, радуйся, з Табою Госпад, які дае сьвету багацьце зьмілаваньня».<br>
<br>
Дзіўныя Твае тайны, Багародзіца! Будучы пасадам Усявышняга, Ты, Уладарка, пераставілася сёньня з зямлі на неба. Вялікая слава Твая зьзяе боскімі цудамі. Устаньце, дзевы, і ўзыдзіце на вышыню да Маці Ўладара, усклікаючы: «Поўная ласкі, радуйся, з Табою Госпад, які дае сьвету багацьце зьмілаваньня».<br>
<br>
Усьпеньне Тваё хваляць улады і пасады, пачаткі і гаспадарствы, сілы і хэрувімы, і магутныя сэрафімы; разам з імі цешацца ўсе на зямлі і красуюцца ў зьзяньні славы Тваёй; уладары зямныя разам з арханёламі і анёламі пакланяюцца Табе і пяюць: «Поўная ласкі, радуйся, з Табою Госпад, які дае сьвету багацьце зьмілаваньня».<br>
<br>
<strong>Слава... цяпер...</strong><br>
<br>
<em><font color="#d00505">(Тон 1)</font></em> Божай воляю баганосныя апосталы сабраліся ад усіх краёў зямлі пахаваць усячыстае цела Тваё, у любові цалуючы яго. Найвышэйшыя нябесныя сілы, што прыйшлі з Уладаром сваім, поўныя подзіву праводзілі баганоснае і беззаганнае цела Тваё, кажучы арханёлам: «Вось ідзе ўладарка ўсіх, Божая Дзева! Адчыніце вароты і ўздыміце высока над сьветам Маці вечнага Сьвятла, бо праз Яе было дадзенае збаўленьне людзям. Ніхто ня можа на Яе глядзець і ўславіць Яе дастойна, бо веліч Яе перавышае ўяўленьне». Дзеля гэтага, усячыстая Багародзіца, цяпер, калі Ты разам з Жыцьцядаўцам Уладаром і Сынам Тваім, няспынна маліся за захаваньне і вызваленьне ад цемры і варожых подступаў дзяцей Тваіх, бо мы атрымалі ў Табе надзейную заступніцу, і Цябе ўвесь час урачыста славім.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 4)</em></font> Прыйдзіце, людзі, будзем пяяць хвалу ўсесьвятой Дзеве, з якое невыказна прыйшло да нас у целе Слова Айца. Усклікнем разам: «Блаславёная Ты між жанчынаў, і блаславёнае ўлоньне Тваё, што зьмяшчала Хрыста. Аддаўшы ў Ягоныя сьвятыя рукі душу Тваю, маліся, Багародзіца, за збаўленьне душаў нашых».<br>
<br>
<font color="#d00505"><em>Верш.</em></font> Устань, Госпадзе, ідзі на месца спачынку Твайго, Ты і каўчэг сьвятасьці Тваёй.<br>
<br>
Засьпявайце, людзі, сёньня Хрысту Богу песьню Давідаву: «Прывядуцца – кажа ён, – Уладару дзевы ўсьлед за ёю, дружкі яе прывядуцца з радасьцю і весялосьцю». Бо вось да Сына свайго і Ўладара невыказна пераходзіць Дачка з дому Давідавага, якая нарадзіла Хрыста, якім мы ўсе былі абагаўлёныя. Славячы Яе, як Маці Божую, усклікаем: «Збаў нас, якія вызнаем Цябе, як Багародзіцу, і захавай ад усіх напасьцяў і бедаў душы нашыя».<br>
<br>
<em><font color="#d00505">Верш.</font></em> Кляўся Госпад Давіду праўдаю і не адступіцца ад яе: «Ад нашчадкаў тваіх пасаджу на пасадзе тваім».<br>
<br>
Пачэснае Тваё ўсьпеньне, Усесьвятая Дзева чыстая, славіць безьліч анёлаў у небе і род людзкі на зямлі, бо Ты – Маці Тварца ўсіх Хрыста Бога. Дзеля гэтага просім Цябе, не пераставай маліцца за нас, бо пасьля Бога мы спадзяемся на Цябе, Багародзіца чыстая, блаславёная.<br>
<br>
<strong>Слава... цяпер...:</strong><br>
<br>
<em><font color="#d00505">(Тон 4)</font></em> Калі Ты, Багародзіца Дзева, адыходзіла да Таго, хто невыказна нарадзіўся ад Цябе, пры Табе былі Якуб, сваяк Гасподні і першы сьвятаначальнік, і пачэсны Пётра, найвышэйшы сярод апосталаў і старшыня багасловаў. Усе іншыя апосталы былі таксама там і, згодна аб’яўляючы боскае і славячы нязьведаную і страшную тайну провіду Хрыстовага, пахавалі ўрачыста Тваё, Усяслаўная, жыцьцядайнае цела, што зьмяшчала Бога. Угары ж сьвятыя найвышэйшыя анёльскія хоры, схіліўшыся ў подзіве, адно аднаму казалі: «Адчыніце вароты і прыміце Маці Творцы неба і зямлі. Прыйдзіце, усхвалім у песьнях Яе пачэснае і сьвятое цела, што мела ў сабе Госпада». Дзеля гэтага і мы, сьвяткуючы Тваю, Усяхвальная, памяць, клічам: «Умацуй верных хрысьціянаў і збаў душы нашыя!»<br>
<br>
<br>
<strong><font color="#d00505">Адпушчальны трапар</font></strong><br>
<br>
<em><font color="#d00505">(Тон 1)</font></em> Дзявоцтва захаваўшы ў сынараджэньні Тваім, пасьля сьмерці сьвету не пакінула Ты, Багародзіца: да жыцьця пераставілася Ты, будучы Маці Жыцьця, і малітвамі Тваімі выбаўляеш ад сьмерці душы нашыя. <font color="#d00505"><em>(Тройчы)</em></font>