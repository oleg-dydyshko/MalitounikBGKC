<!DOCTYPE HTML><strong><font color="#d00505">24 чэрвеня – НАРАДЖЭНЬНЕ СЬВЯТОГА ПРАРОКА, ПРАДВЕСЬНІКА І ХРЫСЬЦІЦЕЛЯ ГАСПОДНЯГА ЯНА<br>
<br>
ЛІТУРГІЯ<br>
<br>
Трапар</font></strong> <em><font color="#d00505">(тон 4).</font></em> Прароча і прадвесьніку прыйсьця Хрыстовага, мы, што з любоўю шануем цябе, ня ведаем як усхваліць цябе дастойна: слаўнае нараджэньне тваё паклала канец бясплоднасьці маці і бацькавай немаце і сталася пачаткам абвяшчэньня прыйсьця Сына Божага.<br>
<br>
<strong><font color="#d00505">Кандак</font></strong> <em><font color="#d00505">(тон 3).</font></em> Бясплодная сёньня родзіць прадвесьніка Хрыстовага, які зьяўляецца зьдзяйсьненьнем усіх прароцтваў, бо, усклаўшы ў Ярдане руку на Таго, каго прарокі прадказалі, ён паказаў сябе прарокам, прапаведнікам і прадвесьнікам Бога-Слова.<br>
<br>
<br>
<strong><font color="#d00505">Пракімен</font></strong> <em><font color="#d00505">(Пс 63.11, 2).</font></em> Праведнік узрадуецца ў Госпадзе і знойдзе прытулак у Яго.<br>
<br>
<font color="#d00505"><em>Верш.</em></font> Госпадзе, пачуй голас малітвы маёй.<br>
<br>
<br>
<strong>Чытаньне лісту сьвятога апостала Паўла да Рымлянаў</strong> <em>(Рым 13.11 – 14.4)</em><br>
<br>
Браты, цяпер бліжэй да нас збаўленьне, як тады, калі мы ўверылі. Ноч мінула, дзень наблізіўся. Дык адкінем учынкі цемры і апранемся ў зброю сьвятла. Будзем жыць прыстойна, як у ясны дзень: не ў гулянках і п’янстве, не ў распусьце і разбэшчанасьці, не ў сварках і зайздрасьці. Але апранецеся ў Госпада Ісуса Хрыста, і не клапоцьцеся пра цела ў дагаджэньні пажадлівасьцям. А слабога ў веры прымайце прыхільна, бяз спрэчак аб поглядах. Адзін той думкі, што можна есьці ўсё, а другі, слабы, есьць толькі гародніну. Той, хто есьць усё, хай не пагарджае тым, хто ня есьць (усё), а той, хто ня есьць, хай не асуджае таго, хто есьць; бо Бог прыняў яго ласкава. Хто ты, што судзіш чужога слугу? Перад сваім Гаспадаром ён стаіць, або падае. I ўстаіць, бо ягоны Госпад моцны ўтрымаць яго на нагах.<br>
<br>
<br>
<strong><font color="#d00505">Алілуя</font></strong> <em><font color="#d00505">(Лк 1.68, 76).</font></em> Блаславёны Госпад, Бог Ізраіля, які наведаў і вызваліў народ свой.<br>
<br>
<em><font color="#d00505">Верш.</font></em> І ты, хлапчо, прарокам Усявышняга назавешся.<br>
<br>
<br>
<strong>Чытаньне сьвятога Евангельля паводле Лукі </strong><em>(Лк 1.1-25, 57-68, 76, 80)</em><br>
<br>
Як ужо многія ўзяліся складаць апавяданьне пра падзеі, што адбыліся між нас, як перадалі нам тыя, што былі непасрэднымі сьведкамі і слугамі Слова, наважыўся і я, дакладна дасьледаваўшы ўсё ад самога пачатку, апісаць па парадку табе, шаноўны Тэафілю, каб ты пераканаўся ў праўдзівасьці таго, чаго быў навучаны. Быў у дні Ірада, караля юдэйскага, сьвятар на імя Захар, з Авіевай чаргі набажэнстваў, а жонка ягоная была з дачок Ааронавых і называлася Альжбета. Былі яны абое справядлівыя перад Богам, жылі беззаганна і захоўвалі ўсе Гасподнія запаветы і загады. Дый вось ня мелі яны дзіцяці, бо Альжбета была няплодная і абое былі ў гадох. I вось, калі ў парадку свае чаргі ён адпраўляў службу паводле сьвятарскага звычаю перад Богам, яму выпала жэрабя ўвайсьці ў сьвятыню Гасподнюю кадзіць, а ўвесь народ маліўся знадворку ў час каджэньня. Раптам явіўся яму анёл Гасподні, які стаў з правага боку кадзільнага ахвярніка. Убачыўшы яго, Захар сумеўся, і страх апанаваў яго. Але анёл сказаў яму: «Ня бойся, Захар, бо малітва твая была пачутая, і жонка твая Альжбета народзіць табе сына, якому дасі імя Ян. Будзе гэта для цябе радасьцю і вясельлем, і многія ўсьцешацца з ягонага нараджэньня. Бо ён будзе вялікі ў вачох Госпада, ня будзе піць ні віна, ні сікеры, і яшчэ ва ўлоньні маці сваёй напоўніцца Духам Сьвятым. Ён наверне многіх сыноў Ізраіля да Госпада, іхняга Бога; і пойдзе перад Ім у духу і сіле Ільлі, каб схіліць сэрцы бацькоў да дзяцей, непаслухмяных — да мудрасьці справядлівых, каб падрыхтаваць Госпаду народ дасканалы». Захар адказаў на гэта анёлу: «Па чым пазнаю ўсё гэта? Я ж стары, і жонка мая ў гадох». Анёл сказаў яму ў адказ: «Я — Габрыэль, што стаю перад Богам. Я быў пасланы, каб гаварыць з табою і аб’явіць табе радасную вестку. I вось будзеш нямы і ня зможаш гаварыць да дня, калі ўсё гэта спраўдзіцца, бо ты не паверыў маім словам, якія споўняцца ў сваім часе». Тым часам народ чакаў Захара і дзівіўся, што ён надоўга затрымаўся ў сьвятыні. Калі ж выйшаў, ён ня мог гаварыць з імі, і яны зразумелі, што меў відзеньне ў сьвятыні. А ён рабіў ім знакі і заставаўся нямы. Калі ж скончыліся дні ягонага служэньня, ён вярнуўся ў свой дом. Пасьля гэтых дзён жонка ягоная, Альжбета, зачала і таілася пяць месяцаў, кажучы: «Так мне ўчыніў Госпад, калі глянуў ласкава і зьняў з мяне ганьбу сярод людзей».<br>
<br>
Тым часам надышоў час Альжбеце радзіць, і яна нарадзіла сына. Калі ейныя суседзі і сваякі пачулі, што Бог явіў ёй вялікую міласэрнасьць, яны ўсьцешыліся разам з ёю. На восьмы дзень яны прыйшлі, каб абрэзаць дзіця, і хацелі даць яму імя ягонага бацькі — Захар. Але маці ягоная сказала: «Не, ён будзе называцца Янам». Ёй адказалі: «Ніхто ў тваім родзе ня мае гэтага імя». Тады спыталіся знакамі ў бацькі ягонага, як бы хацеў яго назваць. А ён папрасіў таблічку і напісаў: «Імя яму — Ян». I ўсе зьдзівіліся. I адразу адчынілся ягоныя вусны і разьвязаўся язык, і ён загаварыў, бласлаўляючы Госпада. I страх ахапіў усіх суседзяў іхніх, і расказвалі пра ўсё гэта па ўсёй горнай краіне Юдэйскай. Усе, што чулі, бралі сабе гэта да сэрца і пыталіся: «Кім будзе гэтае дзіцятка?» Бо сапраўды рука Гасподняя была на ім. А Захар, бацька ягоны, напоўніўся Духам Сьвятым і прарочыў, кажучы: «Блаславёны Госпад, Бог Ізраіля, які наведаў і вызваліў народ свой. I ты, дзіцятка, будзеш звацца прарокам Усявышняга, бо пойдзеш перад Госпадам, каб падрыхтаваць сьцежкі Яму». А хлопчык рос і ўмацоўваўся духам, і жыў у пустых мясьцінах аж да дня свайго зьяўленьня перад Ізраілем.<br>
<br>
<br>
<strong><font color="#d00505">Прычасьнік</font></strong> <em><font color="#d00505">(Пс 111.6-7).</font></em> Памяць праведніка жыць будзе вечна, благое весткі ён не збаіцца. Алілуя, алілуя, алілуя.