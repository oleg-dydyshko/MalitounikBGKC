<!DOCTYPE HTML><strong><font color="#d00505">24 лістапада – пасьвяцьце Ўваходу ў сьвятыню Найсьвяцейшай Багародзіцы, сьвятой вялікамучаніцы Кацярыны і сьвятога мучаніка Мяркура<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 1)</font></em> Горад Аляксандрыя красуецца сёньня і набожна спраўляе пачэсную памяць тваю, мучаніца Кацярына. Маліся за тых, што шануюць цябе.<br>
<br>
Сьвяткуем сёньня памяць Кацярыны, бо яна варожыя сілы словам і чынам мужна перамагла і зьнішчыла супраціўленьне ілжывых настаўнікаў. Малітвамі яе, Божа, вызваль нас ад нязбожных ворагаў.<br>
<br>
Радуйся, усяслаўная мучаніца Кацярына! Цела тваё пачэснае спачывае на Сынайскай гары, дзе Майсей бачыў незгаральны куст: Хрыстос захоўвае яго там да другога прыйсьця Свайго.<br>
<br>
<font color="#d00505"><em>(Тон 4)</em></font> У духоўным змаганьні, мучанік Мяркур, ты, як ваяр непераможны, перамог ворага зброяю веры і безьліч духоўных праціўнікаў пасек. Закончыўшы твой подзьвіг, ты, блаславёны, атрымаў узнагароду разам з усімі мучанікамі.<br>
<br>
Анёл з неба быў пасланы загадам Боскага Духа лячыць раны твае, якія ты, годны славы мучаніча, абліўшыся крывёю, пацярпеў, будучы прабітым распаленымі жалезнымі ражна́мі, бічаваным і павешаным, і прывязаным да цяжкага каменя.<br>
<br>
Калі зямны ўладар, у войску якога ты, Мяркур, служыў, загадаў табе прынесьці ахвяру дэманам, ты, багамудры, выбраў лепш мукі, агонь і цяжкую сьмерць. Узьняты да Хрыста, ты атрымаў ад Яго вянец перамогі і быў залічаны да хору мучанікаў у небе, дзе молішся за ўвесь сьвет.<br>
<br>
<strong>Слава...</strong><br>
<br>
<em><font color="#d00505">(Тон 2)</font></em> Прыйдзем радасна на ўрачыстасьць Кацярыны мучаніцы і ўпрыгожым яе пахваламі, быццам кветкамі, усклікаючы: «Радуйся, бо ты выкрыла хлусьлівасьць вучоных прамоўцаў, паказала іхняе невуцтва і прывяла да боскай веры. Радуйся, нявеста нятленная, нязломная ў шматлікіх мучэньнях, на якія ты аддала цела дзеля любові да Творцы твайго; радуйся, бо, як узнагароду за мукі, ты атрымала жыльлё на вышынях і асалоду вечнае славы, у надзеі якое жывем усе мы, якія ў песьнях славім цябе».<br>
<br>
<strong>Цяпер...</strong><br>
<br>
<font color="#d00505"><em>(Тон 8)</em></font> Пасьля Твайго цудоўнага нараджэньня, Богу пасьвячаная Нявеста і Ўладарка, Ты прыйшла ў сьвятыню Гасподнюю, каб, будучы асьвячанай, быць узгадаванай у сьвятым сьвятых. Габрыэль быў пасланы да Цябе, Беззаганная, прыносіць ежу. Усе нябесныя зьдзівіліся, бачачы, як Дух Сьвяты пасяліўся ў Табе. Дзеля гэтага, Усячыстая і Бязьвінная, праслаўленая ў небе і на зямлі Маці Божая, збаўляй род наш.<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 1)</font></em> Прыйдзіце, усе сьвяталюбцы, у песьнях уславім адзіную чыстую Дзеву – найсьвяцейшы хорам Хрыстовы і хадайніцу радасьці, – якая ўводзіцца ў сьвятыню Божую.<br>
<br>
<font color="#d00505"><em>Верш.</em></font> Прывядуцца Ўладару́ дзевы ўсьлед за ёю, дру́жкі яе прывядуцца Яму.<br>
<br>
Адчыні, прарок, дзьверы, і прымі прыведзеную ў сьвятыню Пахвалу ўсіх анёлаў і людзей сьветлую Радасьць, каб Ёй, якая зьяўляецца сьвятыняй і жыльлём Божым, прабываць там.<br>
<br>
<font color="#d00505"><em>Верш.</em></font> Прывядуцца яны з радасьцю і вясельлем, і ўвойдуць у сьвятыню Гасподнюю<br>
<br>
Багародзіца Марыя прыводзіцца ў сьвятыню, прымае хлеб ад анёла, які зьявіўся Ёй, усклікаючы: «Радуйся, Блаславёная Божая нявеста Багародзіца Дзева, што зачнеш сына бяз мужа. Ты – радасьць і надзея ўсіх людзей».<br>
<br>
<strong>Слава...</strong><br>
<br>
<em><font color="#d00505">(Тон 2)</font></em> Жывучы духоўным жыцьцём, ты стала перад нязбожным судом, непераможная Кацярына пачэсная: упрыгожаная Божай сьветласьцю і апранутая ў Боскую сілу, ты, шматпакутная, супрацівілася загаду мучыцеля, і змусіла змоўкнуць ілжывых настаўнікаў.<br>
<br>
<strong>Цяпер...</strong><br>
<br>
<font color="#d00505"><em>(Тон 8)</em></font> Давід прадвясьціў аб Табе, Усячыстая, прадбачачы ўваход Твой у сьвятыню. Сёньня, Усяхвальная, усе мы сьвяткуем яго і славім Цябе, якая, будучы Маці Слова Жыцьця, была дзеваю перад родамі, і пасьля родаў засталася нятленнаю. Сёньня цешыцца Захар у сьвятыні, прымаючы Цябе, Уладарка, і Сьвятое сьвятых радуецца, агарнуўшы Цябе, Крыніцу жыцьця нашага. І мы таксама ўсклікаем Табе: «Малі за нас Сына Твайго і Бога нашага дараваць нам веліч зьмілаваньня».<br>
<br>
<br>
<font color="#d00505"><strong>Адпушчальныя трапары<br>
<br>
Трапар Кацярыны</strong> <em>(тон 4).</em></font> Дабрадзейнасьцямі, быццам промнямі сонечнымі, ты прасьвятліла паганскіх мудрацоў, і для тых, што поначы ходзяць, ты была месяцам ясным, што цемру няверы разганяе, Богам пакліканая нявеста Кацярына блаславёная. Прывёўшы царыцу да веры і выкрыўшы лютасьць мучыцеля, ты, поўная жаданьня, увайшла ў хорам нябесны да цудоўнага Жаніха Хрыста, каб атрымаць ад Яго вянец перамогі. Стоячы цяпер перад Ім разам з анёламі, маліся за ўсіх нас, якія сьвяткуем памяць тваю.<br>
<br>
<strong><font color="#d00505">Трапар Мяркура</font></strong> <em><font color="#d00505">(тон 4).</font></em> Мучанік Твой, Госпадзе, Мяркур, у цярпеньнях вянец нятленны атрымаў ад Цябе, Бога нашага. Маючы сілу Тваю, ён перамог мучыцеляў і зьнішчыў дэманаў нікчэмную дзёрзкасьць. Малітвамі яго збаў душы нашыя.<br>
<br>
<strong><font color="#d00505">Трапар сьвята</font></strong> <em><font color="#d00505">(тон 4).</font></em> Сёньня – правобраз Божае спагады і абвяшчэньне збаўленьня людзям: Дзева яўна ў Дом Божы ўваходзіць і Хрыста ўсім прадвяшчае. Усклікнем жа Ёй на ўвесь голас: «Радуйся, провіду Божага спаўненьне».