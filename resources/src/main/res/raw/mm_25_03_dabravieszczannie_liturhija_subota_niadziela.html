<!DOCTYPE HTML><strong><font color="#d00505">25 сакавіка – ДАБРАВЕШЧАНЬНЕ НАЙСЬВЯЦЕЙШАЙ БАГАРОДЗІЦЫ</font></strong><br>
<br>
<em><font color="#d00505"><strong>Ва ўсе дні тыдня Вялікага посту, апрача суботы і нядзелі, а таксама ў тры першыя дні Вялікага тыдня</strong> сьв. Літургія ў дзень Дабравешчаньня служыцца вечарам у спалучэньні з Вячэрняй. (Гл. тут→)<br>
<br>
<strong>У суботу і нядзелю</strong> служыцца Літургія сьв. Яна Залатавуснага або сьв. Васіля Вялікага ў звычайным часе.</font></em><br>
<br>
<strong><font color="#d00505">ЛІТУРГІЯ<br>
(у суботу і нядзелю)</font></strong><br>
<br>
<br>
<font color="#d00505"><strong>Трапар</strong> <em>(тон 4).</em></font> Сёньня пачатак нашага<br>
збаўленьня і спрадвечнай тайны аб’яўленьне: Сын Божы Сынам Дзевы стаецца і Габрыэль ласку абвяшчае. Дзеля гэтага і мы разам з ім усклікнем Багародзіцы: «Радуйся, Поўная ласкі, Госпад з Табою».<br>
<br>
<font color="#d00505"><strong>Кандак</strong> <em>(тон 8).</em></font> Магутная Ўладарка Багародзіца, мы, верныя слугі Твае, выбаўленыя Табою ад бедаў, песьні ўдзячнасьці і перамогі Табе прыносім. Ты ж, маючы сілу непераможную, ад усіх напасьцяў выратуй нас, каб нам усклікнуць Табе: «Радуйся, Дзева Маці!»<br>
<br>
<br>
<font color="#d00505"><strong>Пракімен</strong> <em>(Пс 95.2, 1).</em></font> Абвяшчайце з дня на дзень збаўленьне Бога нашага.<br>
<br>
<font color="#d00505"><em>Верш.</em></font> Сьпявайце Госпаду песьню новую; сьпявай Госпаду, уся зямля.<br>
<br>
<br>
<strong>Чытаньне лісту сьвятога апостала Паўла да Габрэяў</strong> <em>(Гбр 2.11-18).</em><br>
<br>
Браты, той, хто асьвячае і тыя, што асьвячаюцца, – усе ад аднаго. Дзеля гэтага Ён не саромеецца назваць іх сваімі братамі, кажучы: «Абвяшчу імя Тваё братом маім, пасярод царквы буду славіць Цябе». І яшчэ: «Вось дзеці мае, якіх даў мне Бог». А таму што дзеці прычашчаюцца крыві і целу, так і<br>
Ён успрыняў іх, каб праз сьмерць перамагчы таго, хто мае ўладу над сьмерцю, гэта значыць д’ябла; і каб вызваліць усіх, каго страх сьмерці праз усё жыцьцё трымаў у няволі. Бо сапраўды не анёлаў бярэ да сябе, але бярэ да сябе нашчадкаў Абрагама. Таму Ён павінен быў ва ўсім стацца падобным да братоў, каб быць міласэрным і верным Найвышэйшым Сьвятаром перад Богам, каб ачысьціць грахі народу. Бо як Ён сам цярпеў і быў выпрабоўваны, дык можа тым, што<br>
выпрабоўваюцца, дапамагчы.<br>
<br>
<br>
<font color="#d00505"><strong>Алілуя</strong> <em>(Пс 71.6, 17).</em></font> Зыйдзе, як дождж на траву, як лівень, што арашае зямлю.<br>
<br>
<font color="#d00505"><em>Верш.</em></font> Імя Яго будзе блаславёнае давеку: пакуль сонца сьвеціць, трываць будзе імя Яго.<br>
<br>
<br>
<strong>Чытаньне сьвятога Евангельля паводле Лукі</strong> <em>(Лк 1.24-38).</em><br>
<br>
У той час Альжбета, жонка Захара, зачала і таілася пяць месяцаў, кажучы: «Так учыніў мне Госпад, глянуўшы на мяне ласкава і зьняўшы маю ганьбу перад людзьмі». У шосты ж месяц быў пасланы ад Бога анёл Габрыэль у места галілейскае званае Назарэт да Дзевы, заручанай з мужам з дому Давідавага, імя якога было Язэп. Імя ж Дзевы было Марыя. І, увайшоўшы да Яе, анёл сказаў: «Радуйся, Поўная ласкі, Госпад з Табою! Блаславёная Ты між жанчынаў». Яна ж, калі пачула яго, сумелася ад ягоных словаў і задумалася, што б магло значыць<br>
гэтае прывітаньне. Але анёл сказаў Ёй: «Ня бойся, Марыя, бо Ты знайшла ласку ў Бога. Вось зачнеш і народзіш сына, якому дасі імя Ісус. Ён будзе вялікі і будзе называцца Сынам Найвышэйшага, а Госпад Бог дасьць Яму пасад ягонага прабацькі, Давіда. Ён будзе панаваць над домам Якуба давеку, і Ягонаму панаваньню ня будзе<br>
канца». Марыя ж сказала анёлу: «Як гэта станецца, калі я мужа ня знаю?» Адказаў на гэта анёл: «Дух Сьвяты зыдзе на Цябе, і сіла Ўсявышняга ахіне Цябе. Таму і Сьвятое, што народзіцца, будзе называцца Сынам Божым. Вось і Твая сваячка, Альжбета, зачала ў старасьці сына, і ўжо шосты месяц той, якую называюць няплоднаю. Бо ў Бога няма нічога немагчымага». І сказала Марыя: «Вось я, слуга Гасподняя: хай мне станецца згодна з тваім словам». І анёл адышоў ад Яе.<br>
<br>
<br>
<font color="#d00505"><strong>Задастойнік.</strong></font> Абвяшчай, зямля, радасьць вялікую; нябёсы, хваліце Божую славу.<br>
<br>
Хай ніякая нячыстая рука не дакранецца да Божай скарбніцы, і хай вусны верных несьціхáна славяць Багародзіцу анёльскім прывітаньнем, радасна ўсклікаючы: «Радуйся, Поўная ласкі, Госпад з Табою!»<br>
<br>
<br>
<font color="#d00505"><strong>Прычасьнік</strong> <em>(Пс 131.13).</em></font> Госпад выбраў сабе Сыён, захацеў зрабіць сабе жыльлё ў ім. Алілуя, алілуя, алілуя.