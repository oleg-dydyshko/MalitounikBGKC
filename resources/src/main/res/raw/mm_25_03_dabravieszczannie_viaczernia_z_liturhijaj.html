<!DOCTYPE HTML><font color="#d00505"><strong>25 сакавіка – ДАБРАВЕШЧАНЬНЕ НАЙСЬВЯЦЕЙШАЙ БАГАРОДЗІЦЫ<br>
<br>
<br>
ВЯЧЭРНЯ З ЛІТУРГІЯЙ</strong><br>
(у дзень сьвята)<br>
<br>
<em>На <strong>«Госпадзе, Цябе клічу…»:</strong><br>
<br>
(Тон 4)</em></font> У шосты месяц быў пасланы арханёл да Чыстае Дзевы і, кажучы Ёй радавацца, абвясьціў, што ад Яе мае нарадзіцца Збавіцель. Прыняўшы прывітаньне, зачала Яна спрадвечнага Бога, які ў невыказны спосаб захацеў стацца чалавекам для збаўленьня душ нашых.<br>
<br>
Незразумелымі здаліся Багародзіцы словы арханёла, калі той аб’явіў Ёй радасную вестку. Прыняўшы прывітаньне, Яна зачала Цябе, Бога спрадвечнага. Дзеля гэтага мы радасна ўсклікаем Табе: «Божа, што прыняў цела, застаўшыся тым, чым заўсёды быў, даруй сьвету Твайму супакой і душам нашым багацьце зьмілаваньня Твайго».<br>
<br>
Вось Абяцаны сёньня аб’явіўся нам: вышэй за разуменьне, Бог злучаецца з родам людзкім, і голас арханёла адганяе спакусу. Дзева прымае радасьць, зямное стаецца нябесным, і сьвет вызваляецца ад першаснага праклёну. Хай цешыцца ўсё стварэньне і хай пяе моцным голасам: «Творча і Збавіцелю наш, слава Табе!»<br>
<br>
<font color="#d00505"><em>(Тон 1)</em></font> Габрыэль, вялікі дух, што Бога бачыць тварам у твар, прамяністы і збавенны, узіраецца на Трохсонечнае Сьвятло і разам з усімі нябеснымі сіламі пяе дзіўную песьню хвалы Богу, і моліць Яго дараваць душам нашым супакой і багацьце зьмілаваньня.<br>
<br>
Вялікая тайна, анёлам раней няведамая і перад вякамі ўтоеная, табе, Габрыэлю, адзінаму была давераная. І ты, прыйшоўшы ў Назарэт, абвясьціў яе адзінай Чыстай. Разам з Ёю маліся Богу, каб Ён дараваў душам нашым супакой і багацьце зьмілаваньня.<br>
<br>
Поўны сьвятла, ты, Габрыэлю слаўны, анёлаў начальніча, чыніш волю і выконваеш загады Ўсемагутнага. Збаўляй тых, што з любоўю шануюць цябе, і прасі няспынна Бога дараваць душам нашым супакой і багацьце зьмілаваньня.<br>
<br>
<strong>Слава... цяпер...:</strong><br>
<br>
<font color="#d00505"><em>(Тон 6)</em></font> Арханёл Габрыэль быў пасланы з неба абвясьціць Дзеве радасную вестку Ейнага зачацьця. Прыйшоўшы ў Назарэт, ён падумаў у сабе, дзівячыся цуду: «Як гэта здарылася, што Той, каго нябёсы зьмясьціць ня могуць, родзіцца ад Дзевы; Той, хто мае за пасад неба і зямлю за падножак для ног сваіх, у дзявочым улоньні зьмяшчаецца; Той, на якога шасьцікрылыя сэрафімы і шматвокія хэрувімы зірнуць ня сьмеюць, словам адным ад Дзевы цела прыняць захацеў, сам будучы Божым Словам? Дык чаго ж я стаю і не кажу Дзеве: Радуйся, Поўная ласкі, Госпад з Табою; радуйся, Чыстая Дзева, Нявеста беззаганная; Радуйся, Маці Жыцьця! Блаславёны плод улоньня Твайго».<br>
<br>
<br>
<font color="#d00505"><em>Уваход з Евангельлем. Пракімен дня.</em></font><br>
<br>
<br>
<strong>Чытаньне кнігі Выхаду</strong> <em>(Вых 3.1-8)</em><br>
<br>
Калі Майсей пасьвіў авечкі цесьця свайго Етра, сьвятара мадыянскага, ён завёў аднаго разу іх далёка ў пустыню і прыйшоў да гары Божай Гарэб. Тады зьявіўся яму анёл Гасподні ў полымі агню сярод куста. Майсей бачыў, як палаў агнём куст, але не згараў. Сказаў тады Майсей: «Падыду бліжэй, каб лепш пабачыць гэтае дзівоснае зьявішча, чаму не згарае куст». Госпад Бог, убачыўшы, што Майсей падыходзіць бліжэй, каб лепш бачыць, усклікнуў моцным голасам: «Майсей, Майсей!» Той адказаў: «Вось я». Сказаў тады яму (Госпад): «Не падыходзь бліжэй! Здымі абутак з ног тваіх, бо месца, на якім стаіш – зямля сьвятая». І яшчэ сказаў Госпад: «Я – Бог айца твайго, Бог Абрагама, Бог Ісаака, і Бог Якуба». І Майсей затуліў твар свой, бо баяўся глянуць на Бога. Госпад казаў: «Досыць Я наглядзеўся на цярпеньні людзей Маіх у Ягіпце і наслухаўся іхніх нараканьняў на сваіх прыгнятальнікаў. Я ведаю добра іхні боль. Дзеля гэтага Я і зышоў, каб выратаваць іх з рук егіпцянаў і вывесьці з той зямлі ў зямлю пладавітую, прасторную, у зямлю, дзе плыве малако і мёд».<br>
<br>
<br>
<strong>Чытаньне кнігі Прыповесьцяў</strong><br>
(<em>Прып 8.22-30)</em><br>
<br>
Бог меў мяне (мудрасьць) на пачатку шляху, перад тым, як пачаў тварыць, здавён-даўна. Спрадвеку я была ўстаноўленая, перш чым паўстала зямля. Я народжаная раней за бездань, і за крыніцы вадацечныя; раней чым былі заснаваныя горы, раней за ўзгоркі было маё нараджэньне, – калі Ён не стварыў яшчэ ні зямлі, ні палёў, ні найдрабнейшых пылінак зямных. Я з Ім была, калі Ён умацоўваў неба; калі вымяраў скляпеньне над безданьню; калі згушчаў хмары ўгары, калі ўстанаўляў крыніцы ў бездані; вызначаў межы мору, каб ягоныя воды ня выйшлі з берагоў; калі закладаў падваліны зямлі. Я была Ягонай спадарожніцаю і радасьцю з дня ў дзень, цешачыся перад Ім паўсякчасна.<br>
<br>
<br>
<font color="#d00505"><em>Малая літанія <strong>«Яшчэ і яшчэ...»,</strong> з воклікам:</em></font><br>
<br>
Бо Ты сьвяты, Божа наш, і Табе славу аддаем, Айцу, і Сыну, і Сьвятому Духу, цяпер, і заўсёды, і на вякі вякоў.<br>
<br>
<strong><font color="#d00505">Людзі:</font></strong> Амін.<br>
<br>
<font color="#d00505"><em><strong>«Сьвяты Божа...»</strong> і г. д.<br>
<br>
<br>
Далей – Літургія сьв. Яна Залатавуснага (<strong>у Чысты чацьвер і Вялікую суботу</strong> – Літургія сьв. Васіля Вялікага) па парадку.</em><br>
<br>
<br>
<strong>Пракімен</strong> <em>(Пс 95.2, 1).</em></font> Абвяшчайце з дня на дзень збаўленьне Бога нашага.<br>
<br>
<font color="#d00505"><em>Верш.</em></font> Сьпявайце Госпаду песьню новую; сьпявай Госпаду, уся зямля.<br>
<br>
<br>
<strong>Чытаньне лісту сьвятога апостала Паўла да Габрэяў</strong> <em>(Гбр 2.11-18)</em><br>
<br>
Браты, Той, хто асьвячае і тыя, што асьвячаюцца, – усе ад Аднаго. Дзеля гэтага Ён не саромеецца называць іх братамі, кажучы: «Абвяшчу імя Тваё братом Маім, пасярод царквы буду хваліць Цябе». І яшчэ: «Буду спадзявацца на Яго». І яшчэ: «Вось Я і дзеці Мае, якіх даў Мне Бог». Паколькі ж дзеці ўдзельнічаюць у крыві і целе, дык і Ён стаўся іхнім удзельнікам, каб праз сьмерць перамагчы таго, хто меў уладу над сьмерцю, гэта значыць д’ябла, і каб вызваліць усіх тых, каго страх сьмерці праз усё жыцьцё трымаў у няволі. Бо сапраўды, Ён не анёлам прыходзіць на дапамогу, але нашчадкам Абрагама. Дзеля гэтага трэба было стацца Яму падобным ва ўсім да братоў, каб быць міласэрным і верным першасьвятаром перад Богам, для ачышчэньня грахоў людзей. Таму, што Сам цярпеў і быў выпрабоўваўся, Ён можа прыйсьці з дапамогаю тым, што церпяць выпрабаваньні.<br>
<br>
<br>
<font color="#d00505"><strong>Алілуя</strong> <em>(Пс 71.6, 17).</em></font> Зыйдзе, як дождж на траву, як лівень, што арашае зямлю.<br>
<br>
<font color="#d00505"><em>Верш.</em></font> Імя Яго будзе блаславёнае давеку: пакуль сонца сьвеціць, трываць будзе імя Яго.<br>
<br>
<br>
<strong>Чытаньне сьвятога Евангельля паводле Лукі</strong> <em>(Лк 1.24-38)</em><br>
<br>
У той час Альжбета, жонка Захара, зачала і таілася пяць месяцаў, кажучы: «Так учыніў мне Госпад, глянуўшы на мяне ласкава і зьняўшы маю ганьбу перад людзьмі». У шосты ж месяц быў пасланы ад Бога анёл Габрыэль у места галілейскае званае Назарэт да Дзевы, заручанай з мужам з дому Давідавага, імя якога было Язэп. Імя ж Дзевы было Марыя. І, увайшоўшы да Яе, анёл сказаў: «Радуйся, Поўная ласкі, Госпад з Табою! Блаславёная Ты між жанчынаў». Яна ж, калі пачула яго, сумелася ад ягоных словаў і задумалася, што б магло значыць гэтае прывітаньне. Але анёл сказаў Ёй: «Ня бойся, Марыя, бо Ты знайшла ласку ў Бога. Вось зачнеш і народзіш сына, якому дасі імя Ісус. Ён будзе вялікі і будзе называцца Сынам Найвышэйшага, а Госпад Бог дасьць Яму пасад ягонага прабацькі, Давіда. Ён будзе панаваць над домам Якуба давеку, і Ягонаму панаваньню ня будзе канца». Марыя ж сказала анёлу: «Як гэта станецца, калі я мужа ня знаю?» Адказаў на гэта анёл: «Дух Сьвяты зыдзе на Цябе, і сіла Ўсявышняга ахіне Цябе. Таму і Сьвятое, што народзіцца, будзе называцца Сынам Божым. Вось і Твая сваячка, Альжбета, зачала ў старасьці сына, і ўжо шосты месяц той, якую называюць няплоднаю. Бо ў Бога няма нічога немагчымага». І сказала Марыя: «Вось я, слуга Гасподняя: хай мне станецца згодна з тваім словам». І анёл адышоў ад Яе.<br>
<br>
<br>
<font color="#d00505"><strong>Задастойнік.</strong></font> Абвяшчай, зямля, радасьць вялікую; нябёсы, хваліце Божую славу.<br>
<br>
Хай ніякая нячыстая рука не дакранецца да Божай скарбніцы, і хай вусны верных несьціхáна славяць Багародзіцу анёльскім прывітаньнем, радасна ўсклікаючы: «Радуйся, Поўная ласкі, Госпад з Табою!»<br>
<br>
<br>
<font color="#d00505"><strong>Прычасьнік</strong> <em>(Пс 131.13).</em></font> Госпад выбраў Сабе Сыён, захацеў зрабіць Сабе жыльлё ў ім. Алілуя, алілуя, алілуя.