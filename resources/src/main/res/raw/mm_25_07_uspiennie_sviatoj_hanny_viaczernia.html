<!DOCTYPE HTML><strong><font color="#d00505">25 ліпеня – Усьпеньне сьвятой Ганны, маці Найсьвяцейшай Багародзіцы<br>
<br>
ВЯЧЭРНЯ</font></strong><br>
<br>
<font color="#d00505"><em>На </em></font><strong><font color="#d00505"><em>«Госпадзе, Цябе клічу...»:</em></font></strong><br>
<br>
<font color="#d00505"><em>(Тон 4)</em></font> Зьбярогшы дасканала збавенныя законы, і паслужыўшы беззаганна Богу, ты, Ганна, сталася дастойнаю быць маці Найчыстае Дзевы, якая нарадзіла ў целе Хрыста. З ёю разам славім цябе і з радасным сэрцам сьвяткуем тваё сьвятое ўсьпеньне.<br>
<br>
Нарадзіўшы Палату Жыцьця, ты, багамудрая Ганна, пераставілася да нятленнага жыцьця, далучыўшыся да хораў праведнікаў, што цешацца поўняю Боскай радасьці. Дзеля гэтага сёньня набожна сьвяткуем тваё, Вечнапамятная, усьпеньне і з вераю славім цябе.<br>
<br>
Нарадзіўшы Браму нябесную, ты, багамудрая Ганна, у славе ўвайшла да нябеснай сялібы, і цешышся ў асалоду Божай славаю: малітвамі тваімі зрабі і нас дастойнымі яе, адганяючы цемру пажаданьняў і туман лютых бедаў разьвяваючы.<br>
<br>
<font color="#d00505"><em>(Тон 1)</em></font> Дзіўны цуд! Сёньня настала сьветлая ўрачыстасьць, сонечны дзень, радасьць усяму сьвету – пачэснае і пахвалы годнае ўсьпеньне блаславёнае Ганны, ад якое нарадзілася Маці Жыцьця, духоўная Скарбніца, што зьмясьціла ў сабе незьмяшчальнае Слова, Вызваленьне ад суму, Хадайніца радасьці, якая дае ўсім багацьце зьмілаваньня.<br>
<br>
Слаўны цуд! Тая, што нарадзіла Крыніцу жыцьця, Адзіную чыстую і блаславёную сярод жанчынаў, Ганна блаславёная, сёньня пераходзіць ад жыцьця дачаснага да вечнага, будучы ўзятай ад зямлі на неба, каб там прабываць у радасьці разам з анёлаў хорамі. I мы сьвяткуем сёньня радасна яе ўрачыстасьць.<br>
<br>
Сёньня сьветлая ўрачыстасьць настала для ўсіх верных, бо мы, натхнёныя Божым Духам, сьвяткуем тваё, пахвалы годная Ганна, пачэснае ўсьпеньне; прыйшла да нас ласка аздараўленьняў, што адганяе злых духаў і прасьвятляе розум сьвятлом усіх, хто з вераю славіць тваё слаўнае перастаўленьне.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> Ад няплоднай пары, сьвятых Якіма і Ганны, вырасла сьвятая галінка, Бязьвінная Багародзіца, ад якое зазьзяла сьвету Збаўленьне – Хрыстос Бог. Пераставіўшыся да нябесных сялібаў, вы разам з вашай дачкою, Найсьвятою Дзевай Марыяй, і з анёламі радуецеся і моліцеся за ўвесь сьвет. Дзеля гэтага і мы славім вас у песьнях і просім шчыра: «Стаўшыся прабацькамі Хрыстовымі дзеля Багародзіцы, маліцеся за душы нашы».<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 5)</em></font> Радуйся, духоўная ластаўка, што, пражыўшы чыста і дабрадзейна, абвясьціла нам вясну ласкі, скарбніцу дзявоцтва, стаўшыся маці адзінай бязьвіннай Багародзіцы, якая нарадзіла словам Слова, Ягнё, што ўзяло на сябе грахі сьвету – Хрыста Бога, які і перасяліў цябе, усяхвальная Ганна, ад зямлі. Малі Яго сёньня дараваць нам багацьце зьмілаваньня.<br>
<br>
<font color="#d00505"><em>Верш.</em></font> Радуйцеся, праведнікі, у Госпадзе: хвала пасуе праведным.<br>
<br>
Радуйся, Богу мілая пачэсная пара, упрыгожаная сьвятасьцю Закону, што ласкаю Божаю падаравала нам Маці Хрыста, Начальніка жыцьця нашага: Якіме слаўны і Ганна блаславёная, два сьветачы, якія далі сьвету Сьвячу ласкі – Багародзіцу Дзеву. З ёю разам маліцеся, каб атрымаць душам нашым багацьце зьмілаваньня.<br>
<br>
<font color="#d00505"><em>Верш.</em></font> Шчасьлівыя ўсе, што баяцца Госпада і ходзяць па Ягоным шляху.<br>
<br>
Радуйся, блаславёная зямля, якая выдала сьвету зямлю, што ўзрасьціла нам Бога. Зрабіўшы закон Божы правілам жыцьця твайго, ты здабыла ласку ўсім, разарваўшы бязьдзетнасьці путы; у сьмерці ты знайшла нятленнасьць, пераставіўшыся да непрамінальнага сьвятла, Ганна блаславёная, прамаці Хрыста Бога, маці Багародзіцы – сьветланоснага Сьветача. З ёю разам выпрасі багацьце зьмілаваньня душам нашым.<br>
<br>
<strong>Слава... цяпер...:</strong><br>
<br>
<font color="#d00505"><em>(Тон 8)</em></font> Прыйдзіце, верныя, у песьнях уславім Багамудрую Ганну, якая нарадзіла Чыстую Дзеву – Гару Божую, і сёньня адышла да нябесных сялібаў. Усклікнем ёй усе: «Блаславёнае ўлоньне тваё, якое насіла тую, што зьмясьціла ў сабе Сьвятло сьвету; блаславёныя грудзі твае, што кармілі тую, якая ўзрасьціла Хрыста – спажыву нашага жыцьця. Малі Яго выбавіць нас ад усякага суму і варожых напасьцяў і збавіць душы нашы».<br>
<br>
<br>
<font color="#d00505"><strong>Адпушчальны трапар</strong></font><br>
<br>
<em><font color="#d00505">(Тон 4)</font></em> Ты, Ганна багамудрая, насіла ва ўлоньні Ўсячыстую Маці Божую, якая нарадзіла Жыцьцё; дзеля гэтага ты сёньня ў славе перайшла да нябеснага жыльля, атрымаўшы ў спадчыну ўдзел з усімі, якія вечна прабываюць у радасьці. Прасі адпушчэньня грахоў для тых, што з любоўю шануюць цябе, вечна блаславёная.