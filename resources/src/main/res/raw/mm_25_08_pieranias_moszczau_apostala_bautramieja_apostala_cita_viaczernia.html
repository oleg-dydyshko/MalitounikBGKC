<!DOCTYPE HTML><strong><font color="#d00505">25 жніўня – перанясеньне мошчаў апостала Баўтрамея, апостала Ціта, вучня сьвятога Паўла<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em><br>
<br>
<font color="#d00505">Апостала Баўтрамея</font></strong> <em><font color="#d00505">(тон 4).</font></em> Незаходную зорку, сьветлае сонца, неба духоўнае, што апавядае збавенную славу Божую, Боскага прапаведніка, сьветач народаў, раку, з якой плывуць струмені розуму і пояць сэрцы верных, слаўнага Баўтрамея належна ўсхвалім.<br>
<br>
Шлях твой, апостале Баўтрамею, вышэй за ўсякі розум людзкі пралёг праз мора, куды ты быў укінуты ў скрыні і паплыў з усходу на захад у атачэньні мучанікаў, што плылі сьледам за табою на загад Уладара ўсіх.<br>
<br>
Сваім цудоўным пераходам ты, апостале Баўтрамею, асьвяціў воды марскія і дасьцігнуў выспы Ліпары, крынічачы міра і ацаляючы невылечныя хворасьці; ты стаў для яе жыхараў вызваліцелем, апекуном і абаронцам, накіроўваючы іх да ўладара і Збаўцы ўсіх.<br>
<br>
<strong><font color="#d00505">Апостала Ціта</font></strong> <em><font color="#d00505">(тон 4, той самы).</font></em> Прапаведуючы адзінае ў трох асобах Боства, ты, блаславёны, узбурыў паганскае мора і прывёў да бясьпечнага прыстанку тых, што тапіліся ў твані бязбожжа. За гэта ты атрымаў нябесную ўзнагароду і молішся за ўсіх, што шануюць цябе.<br>
<br>
Прасьвятліўшы Боскім зьзяньнем свой розум, ты, апостале Ціт, быццам прамень, што спадарожнічае сонцу і сьвеціць у цемры, стаў спадарожнікам Паўла і разам з ім выбавіў усю зямлю ад глыбокай начной цемрадзі. Таму мы шануем цябе, як боганатхнёнага сьвятаначальніка, Боскага апостала, і нашага неадменнага заступніка.<br>
<br>
Выйшаўшы з Крыту, каб спадарожнічаць Паўлу, ты, блаславёны Ціт, вярнуўся назад туды і на непахіснай аснове правай веры, у якой ты быў умацаваны, Боскаю нябеснаю сілаю збудаваў царкву верных, для якіх ты быў суцяшальнікам, як першапасадны на сваёй бацькаўшчыне.<br>
<br>
<strong>Слава...</strong><br>
<br>
<font color="#d00505"><em>(Тон 2)</em></font> Пакінуўшы зямное, ты, апостале Баўтрамею, пайшоў за Хрыстом і, умацаваны подыхам Сьвятога Духа, быў пасланы навяртаць да богаразуменьня народы, што гінулі ў цемры; скончыўшы свае подзьвігі і пацярпеўшы вялікія пакуты і мучэньні, ты аддаў душу сваю Хрысту. Малі Яго, усеблаславёны, дараваць нам веліч зьмілаваньня.<br>
<br>
<strong>Цяпер...</strong><br>
<br>
<em><font color="#d00505">Багародзічны (тон 2).</font></em> Збаўляй ад бедаў слугаў Тваіх, Багародзіца Дзева, бо ўсе мы пасьля Бога на Цябе спадзяемся, як на нашую непарушную абаронную сьцяну і заступніцу.<br>
<br>
<em><font color="#d00505">Крыжабагародзічны.</font></em> Убачыўшы Цябе, Ісусе, прыбітага да Крыжа, Беззаганная з плачам усклікнула: «Сыне мой любы, Сьвятло недасяжнае беспачатнага Айца, чаму Ты пакінуў мяне, што нарадзіла Цябе, адзінокаю. Сьпяшайся праславіцца, каб убачылі Боскую славу Тваю тыя, што пакланяюцца Боскім пакутам Тваім».<br>
<br>
<br>
<strong><font color="#d00505">Вершапесьні</font></strong> <em><font color="#d00505">актоіху.</font></em><br>
<br>
<br>
<strong><font color="#d00505">Адпушчальны трапар</font></strong> <em><font color="#d00505">(тон 3).</font></em> Апосталы сьвятыя, маліце міласэрнага Бога, каб Ён дараваў душам нашым адпушчэньне грахоў.