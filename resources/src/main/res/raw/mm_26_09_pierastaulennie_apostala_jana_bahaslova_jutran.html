<!DOCTYPE HTML><font color="#d00505"><strong><font color="#d00505">26 верасьня – Перастаўленьне сьвятога апостала і евангеліста Яна Багаслова</font><br>
<br>
ЮТРАНЬ</strong></font><br>
<br>
<em><font color="#d00505">Пасьля </font><strong><font color="#d00505">«Госпад – Бог...»:</font></strong></em><br>
<br>
<strong><font color="#d00505">Трапар апостала Яна</font></strong> <em><font color="#d00505">(тон 2).</font></em> Апостале любы Хрыста Бога, сьпяшайся выбавіць людзей бездапаможных. Той, да чыіх грудзей ты прыпаў, прыме цябе, калі прыпадзеш да Яго ў малітве, просячы разьвеяць туман бязбожжа і дараваць нам супакой і багацьце зьмілаваньня. <em><font color="#d00505">(Двойчы)</font></em><br>
<br>
<strong>Слава... цяпер...</strong><br>
<br>
<em><font color="#d00505">Багародзічны (тон 2).</font></em> Вышэй за розум усяслаўныя тайны Твае, Багародзіца: зьбярогшы чысьціню і захаваўшы дзявоцтва, Ты несумненна сталася Маці, нарадзіўшы Бога праўдзівага. Малі Яго за збаўленьне душаў нашых.<br>
<br>
<strong><font color="#d00505">Сядальная песьня 1</font></strong> <em><font color="#d00505">(тон 8).</font></em> Ты быў названы сынам Боскага грому, бо ты аглушыў вушы нязбожных, а для правых сэрцам словы твае, Мудры, пра ўцелаўленьне Слова гучалі як салодкая труба. Як сапраўдны прыяцель Хрыстовы, ты ўзьлёг на Ягоных грудзёх, адкуль пачарпнуў глыбіню ведаў, і прапаведаваў усім Сына спрадвечнага з Айцом. Малі, Яне апостале, Хрыста Бога дараваць адпушчэньне правінаў тым, што з любоўю спраўляюць памяць тваю.<br>
<br>
<strong>Слава... цяпер...</strong><br>
<br>
Ты, Маці Божая, зачала ва ўлоньні Тваім Мудрасьць і Слова, і нарадзіла сьвету Таго, хто трымае ўвесь сьвет, і на руках насіла Творцу і Карміцеля ўсяго стварэньня. Дзеля гэтага з вераю слаўлю Цябе, усесьвятая Дзева, і малю Цябе, каб мне вызваліцца ад правінаў. А ў судны дзень, калі стану перад абліччам Творцы майго, Ты, Уладарка Дзева чыстая, дай мне Тваю дапамогу, бо Ты ўсё можаш, Усяслаўная.<br>
<br>
<strong><font color="#d00505">Сядальная песьня 2</font></strong> <em><font color="#d00505">(тон 8).</font></em> Пакінуўшы рыбацтва, ты вудаю крыжоваю ўлавіў усе народы і, як сказаў табе Хрыстос, стаўся лаўцом людзей, прыводзячы ўсіх да пабожнасьці і веры. Ты пасеяў веданьне Слова ў Патмасе і здабыў Эфэс вучэньнем тваім, багаслове апостале. Малі Хрыста Бога дараваць адпушчэньне правінаў тым, што з любоўю спраўляць памяць тваю.<br>
<br>
<strong>Слава... цяпер...</strong><br>
<br>
Усячыстая Дзева Маці Божая, ацалі страсьці лютыя душы маёй і даруй мне адпушчэньне правінаў, якія я, няшчасны, бяздумна ўчыніў і апаганіў душу і цела. Гора мне! Што буду рабіць у той час, калі анёлы душу маю адлучаць ад майго збалелага цела? Будзь мне тады памочніцаю і заступніцаю. Я слуга Твой і Ты мая надзея.<br>
<br>
<br>
<strong><font color="#d00505">Паліелей</font></strong><br>
<br>
<em><font color="#d00505"><strong>«Хваліце імя Гасподняе...»</strong></font></em><br>
<br>
<strong><font color="#d00505">Узьвялічваньне.</font></strong> Узьвялічваем цябе, апостале Хрыстовы і евангелісьце Яне Багаслове, і шануем твае высілкі і подзьвігі для пашырэньня Дабравесьця Хрыстовага.<br>
<br>
<font color="#d00505"><em>Верш 1.</em></font> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
<font color="#d00505"><em>Верш 2.</em></font> Госпад сілу людзям сваім дае, Госпад бласлаўляе людзей сваіх супакоем.<br>
<br>
<strong>Слава... цяпер...</strong><br>
<br>
Алілуя, алілуя, алілуя. Слава Табе, Божа. <font color="#d00505"><em>(Тройчы)</em><br>
<br>
<br>
<strong>Сядальная песьня</strong> <em>(тон 8).</em></font> Ты, усяхвальны, прыпаў да грудзей Ісусавых, і меў сьмеласьць спытацца: «Госпадзе, хто Твой здраднік?» і Ён табе, як любаму вучню, праз хлеб паказаў яго. Таму, будучы тайнікам невыказных рэчаў, ты навучаеш усе канцы зямлі пра ўцелаўленьне Слова, апостале багаслове. Малі Хрыста Бога дараваць адпушчэньне грахоў тым, што спраўляюць з любоўю памяць тваю.<br>
<br>
<strong>Слава... цяпер...</strong><br>
<br>
Нябесныя Дзьверы і Ківот, усесьвятую Гару, сьветлую хмару незгаральны Куст, духоўны Рай, Пакліканьне Эвы, сусьветны Скарб уславім у песьнях, бо ад Яе прыйшло збаўленьне сьвету і адпушчэньне старых правінаў. Таму мы ўсклікаем: «Маліся Збавіцелю Твайму дараваць адпушчэньне правінаў тым, што набожна пакланяюцца ўсесьвятому сынараджэньню Твайму!»<br>
<br>
<br>
<font color="#d00505"><strong>Узыходныя песьні:</strong> <em>першы антыфон тону 4.</em><br>
<br>
<br>
<strong>Пракімен.</strong></font> Па ўсёй зямлі разышоўся голас іх, і аж да канцоў сьвету словы іх.<br>
<br>
<font color="#d00505"><em>Верш</em>.</font> Нябёсы абвяшчаць славу Божую, аб творах рук Ягоных расказвае небасхіл.<br>
<br>
<br>
<strong>Чытаньне сьвятога Евангельля паводле Яна</strong> <em>(Ян 21.15-25)</em><br>
<br>
У той час зьявіўся Ісус вучням Сваім, уваскросшы з мёртвых, і кажа Сымону Пятру: «Сымоне, сыне Ёны, ці любіш Мяне больш, чым яны?» Адказаў Яму: «Так, Госпадзе, Ты ведаеш, што люблю Цябе». Кажа яму: «Пасі ягнятаў Маіх». Зноў кажа яму другі раз: «Сымоне, сыне Ёны, ці любіш мяне?» Кажа Яму: «Так, Госпадзе, Ты ведаеш, што люблю Цябе». Кажа яму: «Пасі авечак Маіх». Кажа яму трэці раз: «Сымоне, сыне Ёны, ці любіш ты Мяне?» Засумаваў Пётра, што Ён сказаў яму трэці раз: «Ці любіш Мяне?» I сказаў Яму: «Госпадзе, Ты ўсё ведаеш, Ты ведаеш, што люблю Цябе». Кажа яму Ісус: «Пасі авечак Маіх. Сапраўды, сапраўды кажу табе: калі ты быў малазейшы, дык падпярэзваўся сам і ішоў, куды хацеў; калі ж пастарэеш, працягнеш твае рукі, і іншы падпярэжа цябе і павядзе, куды ня хочаш». Гэта Ён сказаў, даючы зразумець, якой сьмерцю ён праславіць Бога. I, сказаўшы гэта, кажа яму: «Ідзі сьледам за Мною». Павярнуўшыся, Пётра ўбачыў, што за ім ідзе вучань, якога любіў Хрыстос, той самы, які на вячэры прыпаў да Ягоных грудзей і сказаў: «Госпадзе, хто прадасьць Цябе?» Дык, угледзеўшы яго, Пётра кажа Ісусу: «Госпадзе, а ён што?» Кажа яму Ісус: «Калі я хачу, каб ён застаўся, пакуль Я прыйду, што табе да гэтага? Ты ідзі за Мною». I разышлося гэтае слова сярод братоў, што вучань гэты не памрэ. Але Ісус не сказаў яму, што не памрэ, але: «Калі хачу, каб ён заставаўся, пакуль прыйду, што табе да гэтага?» Гэта і ёсьць той вучань, які сьведчыць пра гэта і напісаў гэта. I мы ведаем, што сьведчаньне ягонае праўдзівае. Ёсьць шмат іншага, што зрабіў Ісус: калі б пра ўсё гэта напісаць, дык думаю, што і ўвесь сьвет не зьмясьціў бы гэтых напісаных кнігаў.<br>
<br>
<br>
<em><font color="#d00505">Пасьля </font></em><strong><em><font color="#d00505">Пс 50:</font></em><br>
<br>
Слава...</strong><br>
<br>
Малітвамі апостала Твайго, Міласэрны, ачысьці мноства правінаў нашых.<br>
<br>
<strong>Цяпер...</strong><br>
<br>
Малітвамі Багародзіцы, Міласэрны, ачысьці мноства правінаў нашых.<br>
<br>
<em><font color="#d00505">«<strong>Зьмілуйся над намі, Божа...»</strong></font></em><br>
<br>
<font color="#d00505"><em>(Тон 2)</em></font> Багаслове і любы вучню Збавіцеля, малітвамі тваімі збаў нас, молімся, ад усялякай бяды, бо мы – статак твой.<br>
<br>
<br>
<font color="#d00505"><strong>Канон</strong></font> <em><font color="#d00505">(тон 6)</font></em><br>
<br>
<strong><font color="#d00505">Песьня 1</font></strong><br>
<br>
<em><font color="#d00505">Ірмас.</font></em> Ізраіль, ідучы па дне марскім, быццам па сушы, убачыў, як фараон, што гнаўся за ім, патануў у бездані, і усклікнуў: «Пяём Богу пераможную песьню!»<br>
<br>
<font color="#d00505"><em>Катавасія.</em></font> Адчыню вусны мае, і напоўняцца Духам; слова скажу ў гонар Уладаркі Маці, і стану сьвяткаваць сьветлую ўрачыстасьць і славіць радасна ў песьнях цуды Яе.<br>
<br>
<br>
<strong><font color="#d00505">Песьня 3</font></strong><br>
<br>
<em><font color="#d00505">Ірмас.</font></em> Ніхто не сьвяты, апроч Цябе, Госпадзе, які ўзьнёс рог верных Тваіх і ўмацаваў нас на камені веры Тваёй.<br>
<br>
<em><font color="#d00505">Катавасія.</font></em> У боскай славе Тваёй, Багародзіца, жывая і невычэрпная Крыніца, умацуй аднадушны хор песьняроў Тваіх і зрабі іх дастойнымі вянцоў славы.<br>
<br>
<strong><font color="#d00505">Сядальная песьня</font></strong> <em><font color="#d00505">(тон 8).</font></em> Прыпаўшы да грудзей Мудрасьці і навучыўшыся праўдаў, ты загрымеў боскі голасам: «Спачатку было Слова!» Ты добра напісаў пра нараджэньне Таго, хто ня мае пачатку, і прапаведаваў усім уцелаўленьне Слова. Ласкаю Духа языком сваім, быццам сеткаю, ты прыцягнуў народы, дасягаючы да краёў зямлі і прасьвятляючы іх цудамі. Багаслове апостале, малі Хрыста Бога дараваць адпушчэньне грахоў тым, што з любоўю сьвяткуюць сьветлую памяць тваю.<br>
<br>
<strong>Слава... цяпер...</strong><br>
<br>
Трапіўшы ў пастку бачных і нябачных ворагаў, ахопленыя бураю правінаў, да Твайго, Усепачэсная, заступніцтва і покрыва, і да прытулку дабрыні Твае прыбягаем. Ты ж, Усячыстая, маліся Таму, хто з Цябе бяз семя нарадзіўся, за слугаў Тваіх, і прасі Яго дараваць адпушчэньне правінаў нам, якія няспынна молім і дастойна ў песьнях славім Цябе.<br>
<br>
<br>
<strong><font color="#d00505">Песьня 4</font></strong><br>
<br>
<font color="#d00505"><em>Ірмас.</em></font> «Хрыстос – мая Сіла, Бог і Госпад!» – пачэсная Царква пяе і кліча, і сьвяткуе з чыстым розумам у гонар Госпада.<br>
<br>
<em><font color="#d00505">Катавасія.</font></em> Хрыстос, Бог спрадвечны, што сядзіць у славе на боскім пасадзе, прыходзіць на хуткай хмары і нятленнай рукою збаўляе тых, што клічуць: «Слава, Хрысьце, сіле Тваёй!»<br>
<br>
<br>
<strong><font color="#d00505">Песьня 5</font></strong><br>
<br>
<font color="#d00505"><em>Ірмас</em>.</font> Малюся Табе, Добры, дай Боскаму сьвятлу Твайму зазьзяць любоўю ў душах тых, што, устаўшы зранку, імкнуцца пазнаць Цябе, Слова Божае, сапраўднага Бога, які кліча ўсіх з грахоўнае цемры.<br>
<br>
<em><font color="#d00505">Катавасія.</font></em> Усё стварэньне сумелася, убачыўшы боскую славу Тваю: Ты, Дзева, што мужа ня знала, мела ва ўлоньні Бога ўсіх і нарадзіла спрадвечнага Сына, які дае супакой усім, што славяць Цябе.<br>
<br>
<br>
<strong><font color="#d00505">Песьня 6</font></strong><br>
<br>
<font color="#d00505"><em>Ірмас.</em></font> Уведаўшы жыцьцёвае мора, усхваляванае бураю спакусаў, я ўцёк да ціхага прыстанішча Твайго, усклікаючы: «Выбаві ад тленнасьці жыцьцё маё, Шматлітасьцівы!»<br>
<br>
<font color="#d00505"><em>Катавасія.</em></font> На гэтую боскую і слаўную ўрачыстасьць Божай Маці прыйдзіце, усе багамудрыя, пляскайце ў далоні і слаўце Таго, хто нарадзіўся ад Яе.<br>
<br>
<font color="#d00505"><strong>Кандак</strong></font> <em><font color="#d00505">(тон 2).</font></em> Веліч тваю, апостале, хто зможа перадаць: чыніш цуды і ацаляеш, і молішся за душы нашыя, як багаслоў і прыяцель Хрыстовы.<br>
<br>
<font color="#d00505"><em>Ікас.</em></font> Дзёрзка хацець зьведаць вышыні нябесныя недасяжныя і дасьледаваць глыбіню марскую. Як немагачыма палічыць зоркі, або пясчынкі на беразе мора, так нельга належна аддаць хвалу багаслову. Многімі вянцамі вянчаў Хрыстос свайго любага вучня, які прыпаў да Ягоных грудзей і еў разам з Ім на апошняй вячэры, як багаслоў і прыяцель Хрыстовы.<br>
<br>
<br>
<strong><font color="#d00505">Песьня 7</font></strong><br>
<br>
<em><font color="#d00505">Ірмас.</font></em> Анёл арасіў печ для юнакоў, і загад Божы халдэйцаў спаліў, а мучыцеля змусіў усклікнуць: «Блаславёны Ты, Божа айцоў нашых!»<br>
<br>
<font color="#d00505"><em>Катавасія.</em></font> Мужныя і багамудрыя юнакі не захацелі служыць стварэньню замест Творцы і, вогненнае выпрабаваньне за нішто палічыўшы, радасна сьпявалі: «Усяхвальны Госпад і Бог айцоў, блаславёны Ты».<br>
<br>
<br>
<strong><font color="#d00505">Песьня 8</font></strong><br>
<br>
<font color="#d00505"><em>Ірмас.</em></font> З полымя Ты даў расу для набожных юнакоў і ахвяру праведнага вадою спаліў. Ты ўсё чыніш як хочаш, Хрысьце, і мы ўзьвялічваем Цябе праз усе вякі.<br>
<br>
<font color="#d00505"><em>Катавасія.</em></font> Народжаны ад Багародзіцы набожных юнакоў у печы выбавіў; тады вобразна, а цяпер дзейсна натхняе Ён увесь сьвет пяяць: «Слаўце, усе стварэньні, Госпада і ўзьвялічвайце Яго на ўсе вякі».<br>
<br>
<br>
<strong><font color="#d00505">Песьня 9</font></strong><br>
<br>
<font color="#d00505"><em>Ірмас.</em></font> Бога людзям немагчыма бачыць, на Яго хоры анёльскія глянуць ня сьмеюць; дзякуючы Табе, Усячыстая, Слова, што сталася чалавекам, зьявілася людзям. Дзеля гэтага разам з нябеснымі сіламі ўзьвялічваем Яго і Цябе шчасьліваю завем.<br>
<br>
<font color="#d00505"><em>Прыпеў.</em></font> Сьвяты апостале і евангелісьце Яне, малі Бога за нас.<br>
<br>
Часоў і пораў Госпад і Збавіцель, калі ў палове дня вісеў на крыжы, даверыў табе, блаславёны цнатлівы апостале, Заўсёды Дзеву, Маці Сваю. Гэтай славы ніхто ад цябе ня зможа адняць. Дзеля гэтага славім цябе.<br>
<br>
Ты, што жывеш з вышэйшымі нябеснымі хорамі, і з імі разам пяеш боскую песьню хвалы, збаў пачэсным хадайніцтвам тваім тых, што ў доме тваім пяюць і славяць цябе, Хрыстовы апостале.<br>
<br>
Збаў ад бедаў тых, што з вераю просяць цябе, блаславёны апостале, накіруй нас на мірны шлях запаветаў Усемагутнага.<br>
<br>
<strong>Слава... цяпер...</strong><br>
<br>
Песьню ўдзячнасьці прыносім Табе, Божая Маці, і клічам: «Радуйся, Пасад Божы найвышэйшы, радуйся, сьветлая хмара, радуйся, Раю. Дзякуючы Табе мы ўдастоіліся райскае радасьці».<br>
<br>
<font color="#d00505"><em>Катавасія.</em></font> Усе народжаныя на зямлі хай усьцешацца, прасьветленыя Духам. Хай сьвяткуюць бесьцялесныя анёльскія хоры і ўшануюць урачыстасьць Божае Маці, і хай пяюць: «Радуйся, усеблаславёная Багародзіца, чыстая заўсёды Дзева!»<br>
<br>
<font color="#d00505"><strong>Экзапастыляр.</strong></font> Цябе, чыстага душою і целам, блаславёны цнатлівы багаслове, Слова выбрала і зрабіла выдатным пісцом і слугою свайго Боства. Ты не памёр, хоць і пакінуў зямлю, але жывеш у Богу і застаешся несьмяротным.<br>
<br>
<strong>Слава...</strong><br>
<br>
Сыне Грому, апостале Яне, ты навучаў людзей, кажучы: «Спачатку было Слова». Прыпаўшы да грудзей Уладара твайго з вераю, ты пачарпнуў адтуль струмені багаслоўя, і поіш імі ўсё стварэньне.<br>
<br>
<strong>Цяпер...</strong><br>
<br>
Калі Ты, Усячыстая, стаяла разам з цнатлівым вучнем ля крыжа Сына і Бога Твайго, Ты пачула словы Творцы: «Вось сын Твой». А вучню Ён сказаў: «Вось Маці твая». Разам з ім мы ўсе славім Цябе, Багародзіца Дзева.<br>
<br>
<br>
<font color="#d00505"><strong>Пахвальныя псалмы</strong><br>
<br>
<em>(Тон 8)</em></font> Блаславёны Яне мудры, сагрэты цеплынёю Хрыстовай любові, ты быў больш любы Ўсявідцу Слову і Справядліваму Суддзі сусьвету за іншых вучняў. Ты прасьвятліўся чысьцінёю, дзявоцтвам і дабрадзейнасьцямі цялеснымі і духоўнымі, Богам блаславёны.<br>
<br>
Кветку цнатлівасьці, пачэсных дабрадзейнасьцяў жыльлё, арган мудрасьці, сьвятыню Духа, сьветланосныя вусны ласкі, Царквы сьветлае вока, усячыстага Яна сёньня ў песьнях усхвалім як слугу Хрыстовага.<br>
<br>
Схіліўшыся да грудзей Хрыста, ты, Яне цудоўны, зачарпнуў з Крыніцы мудрасьці ваду багаслоўя і сьвет напаіў навукай пра Тройцу, высушыўшы мора бязбожжа. Ты быў стаўпом і адухоўленай хмараю, што накіроўвае ўсіх да нябеснай спадчыны.<br>
<br>
Боскі дабравесьніку, Сыне грому, крыніца дабротаў, ты прапаведаваньнем тваім выясьніў сьвету пра непрамінальнае валадарства, жыцьцё вечнае і невыказную радасьць і асалоду Богасузіраньня, і багацьце дараваньняў Хрыстовых, што пераўзыходзяць людзкі розум.<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> Дабравесьніку Яне, роўны анёлам, багаслове, навучаны Богам, ты праўдзіва прапаведаваў сьвету пра ўсячысты бок Хрыстовы, з якога пацякла кроў і вада, і якім атрымліваем вечнае жыцьцё для душаў нашых.<br>
<br>
<strong>Цяпер...</strong><br>
<br>
Прымі, Усячыстая Ўладарка, малітвы слугаў Тваіх, і выбаў нас ад усіх бедаў і суму.<br>
<br>
<br>
<strong><font color="#d00505">Пасьля вялікага ўслаўленьня:</font></strong><br>
<br>
<font color="#d00505"><strong>Трапар апостала Яна</strong> <em>(тон 2).</em></font> Апостале любы Хрыста Бога, сьпяшайся выбавіць людзей бездапаможных. Той, да чыіх грудзей ты прыпаў, прыме цябе, калі прыпадзеш да Яго ў малітве, просячы разьвеяць туман бязбожжа і дараваць нам супакой і багацьце зьмілаваньня.<br>
<br>
<strong>Слава... цяпер...</strong><br>
<br>
<em><font color="#d00505">Багародзічны (тон 2).</font></em> Вышэй за розум усяслаўныя тайны Твае, Багародзіца: зьбярогшы чысьціню і захаваўшы дзявоцтва, Ты несумненна сталася Маці, нарадзіўшы Бога праўдзівага. Малі Яго за збаўленьне душаў нашых.