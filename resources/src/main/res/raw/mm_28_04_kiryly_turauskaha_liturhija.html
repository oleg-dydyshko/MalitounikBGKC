<!DOCTYPE HTML><font color="#d00505"><strong>28 красавіка – між сьвятымі айца нашага Кірылы, біскупа Тураўскага<br>
<br>
ЛІТУРГІЯ<br>
<br>
Трапар </strong><em>сьвята.</em><br>
<br>
<strong>Трапар Кірылы</strong> <em>(тон 8).</em></font> Ласка, што, быццам сьветач, з вуснаў тваіх зазьзяла, скарбы малітвы нам у дары прынесла, шлях да пакаяньня паказала, веліч Божай спагады праславіла. Навучаючы нас словамі тваімі, ойча сьвятаначальніча Кірыла, малі Хрыста Бога збавіць душы нашыя.<br>
<br>
<strong>Слава...</strong><br>
<br>
<font color="#d00505"><strong>Кандак Кірылы</strong> <em>(тон 6).</em></font> Сьвяты ойча Кірыла, настаўніку наш, ты, быццам другі Залатавусны, зазьзяў сьветлым вучэньнем тваім і тым, што сядзелі ў цемры, сьвятло Боскай навукі прынёс; пакорна просім цябе: малі Хрыста Бога, перад пасадам якога ты прабываеш, каб Ён даў супакой краіне нашай і ўсяму сьвету, і тым што шануюць памяць тваю, дараваў адпушчэньне грахоў, удзел у вечных дабротах і багацьце Свайго зьмілаваньня.<br>
<br>
<strong>Цяпер...</strong><br>
<br>
<font color="#d00505"><strong>Кандак</strong> <em>сьвята.</em><br>
<br>
<strong>Пракімен</strong> <em>(Пс 48.4, 2).</em></font> Вусны мае кажуць словы мудрасьці, разважнасьць – роздум сэрца майго.<br>
<br>
<em><font color="#d00505">Верш.</font></em> Пачуйце гэта, усе людзі, слухайце ўважліва, усе жыхары зямлі.<br>
<br>
<br>
<strong>Чытаньне лісту сьвятога апостала Паўла да Габрэяў</strong> <em>(Гбр 7.26 – 8.2)</em><br>
<br>
Браты, такі нам патрэбны архісьвятар: сьвяты, нязлосны, беззаганны, адлучаны ад грэшнікаў і ўзвышаны панад нябёсы; які ня мае патрэбы, як іншыя архісьвятары, штодня прыносіць ахвяры сьпярша за свае грахі, а пасьля за грахі народу. Бо Ён зрабіў гэта раз назаўсёды, прынёсшы ў ахвяру Сябе. Бо закон стаўляў архісьвятарамі людзей, абцяжаных слабасьцю, а слова прырачэньня, што пасьля закону, паставіла Сына, дасканалага давеку. Галоўнае ж у сказаным ёсьць, што мы маем такога Архісьвятара, які сеў па правай руцэ пасаду Велічы на нябёсах, як слуга сьвятыні і праўдзівай скініі, якую збудаваў Госпад, а не чалавек.<br>
<br>
<br>
<strong><font color="#d00505">Алілуя</font></strong> <em><font color="#d00505">(Пс 36.30, 31).</font></em> Вусны праведніка абвяшчаюць мудрасьць, язык ягоны кажа праўду.<br>
<br>
<em><font color="#d00505">Верш.</font></em> Закон Бога ягонага ў сэрцы яго, ногі ягоныя не спатыкнуцца.<br>
<br>
<br>
<strong>Чытаньне сьвятога Евангельля паводле Яна</strong> <em>(Ян 10.9-16)<br>
<br>
Сказаў Госпад да габрэяў, якія прыйшлі да Яго:</em><br>
<br>
Я – дзьверы: хто ўвойдзе праз Мяне, будзе збаўлены; увойдзе і выйдзе, і знойдзе па́шу. Злодзей прыходзіць, толькі каб украсьці, і забіць, і загубіць. Я прыйшоў, каб вы мелі жыцьцё, і мелі яго ўдосталь. Я – Добры Пастыр. Добры пастыр жыцьцё сваё кладзе за авечкі свае. А найміт, ня пастыр, той, каму авечкі не свае, бачыць, як прыходзіць воўк, і пакідае авечак і ўцякае, а воўк хапае іх і разганяе; <em>(а найміт уцякае), </em>бо ён – найміт і ня дбае пра авечак. Я – Добры Пастыр, і ведаю Маіх, і Мае́ ведаюць Мяне. Як ведае Мяне Айцец, і Я ведаю Айца, і Сваё жыцьцё кладу за авечкі. Ма́ю і іншыя авечкі, што ня з гэтага двара, і тых Мне трэба прывесьці, каб пачулі голас Мой. І будзе адна аўчарня і адзін Пастыр.<br>
<br>
<br>
<strong><font color="#d00505">Прычасьнік</font></strong> <em><font color="#d00505">сьвята і наступны:</font></em> Памяць праведніка жыць будзе вечна, благое весткі ён не збаіцца. Алілуя, алілуя, алілуя.