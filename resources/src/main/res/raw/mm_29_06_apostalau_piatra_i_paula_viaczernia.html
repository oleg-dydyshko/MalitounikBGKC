<!DOCTYPE HTML><strong><font color="#d00505">29 чэрвеня – СЬВЯТЫХ СЛАЎНЫХ АПОСТАЛАЎ ПЯТРА І ПАЎЛА<br>
<br>
ВЯЧЭРНЯ</font></strong><br>
<br>
<font color="#d00505"><em>На <strong>«Госпадзе, Цябе клічу...»</strong> наступныя песьні, паўтараючы кожную:<br>
<br>
(Тон 2)</em></font> Якімі пахвальнымі вянкамі ўшануем Пятра і Паўла, разьдзеленых целам і зьяднаных духам, першых сярод богапрапаведнікаў: аднаго, як старшыню апосталаў, другога, як таго, што больш за іншых працаваў. Іх сапраўды дастойна вянчае несьмяротнай славаю Хрыстос Бог у вялікай міласэрнасьці Сваёй.<br>
<br>
Якімі велічнымі песьнямі ўславім Пятра і Паўла — богаразумныя крылы, што ўвесь сьвет абляцелі і да неба ўзьняліся; рукі ласкі евангельскай, ногі праўдзівага прапаведаваньня, рэкі мудрасьці; плечы крыжа, якімі дэманаў перамог Хрыстос Бог у вялікай міласэрнасьці Сваёй.<br>
<br>
Якімі духоўнымі песьнямі ўсхвалім Пятра і Паўла, што замкнулі крыклівыя вусны нязбожных? Яны — грозныя мячы духоўныя, краса Рыму сьвятога, карміцелі сусьветныя, боганатхнёныя табліцы Новага Запавету, што Хрыстос устанавіў на Сыёне ў вялікай міласэрнасьці Сваёй.<br>
<br>
<strong>Слава...</strong><br>
<br>
<font color="#d00505"><em>(Тон 4)</em></font> Патройным запытаньнем: «Пётра, ці любіш Мяне?», Хрыстос паправіў патройнае Пятрова адрачэньне. Сымон усклікнуў Таму, хто бачыць таямніцы сэрцаў: «Госпадзе, Ты ўсё ведаеш. Ты ведаеш, што люблю Цябе!» Тады Збавіцель яму ў адказ: «Пасі авечак маіх, пасі выбраных маіх, пасі ягнятаў маіх, якіх я падрыхтаваў для збаўленьня». Дзеля гэтага, блаславёны апостале Божы, малі Яго цяпер, каб Ён дараваў нам багацьце Свайго зьмілаваньня.<br>
<br>
<strong>Цяпер...</strong><br>
<br>
<em><font color="#d00505">Дагматык (тон 4).</font></em> Прарок Давід, які праз Цабе стаўся богаайцом, у песьні Таму, хто вялікія рэчы для Цябе ўчыніў, так пра Цябе прадказаў: «Каралева стала па правай руцэ Тваёй». Ён явіў Цябе, як хадайніцу і Маці Жыцьця, бо ад Цябе захацеў прыняць цела і стацца чалавекам Хрыстос Бог, каб аднавіць сатлелы прагнасьцю вобраз свой і знайсьці заблудную ў горных безданях авечку, каб, узяўшы яе на плечы, прынесьці да Айца і даць ёй месца разам з нябеснымі сіламі, і збавіць, Багародзіца, сьвет у велічы і багацьці міласэрнасьці Сваёй.<br>
<br>
<br>
<strong>Чытаньне першага лісту сьвятога апостала Пятра</strong> <em>(1 Пт 1.3-9)</em><br>
<br>
Браты, хай будзе блаславёны Бог і Айцец Госпада нашага Ісуса Хрыста. Ён, у вялікай міласэрнасьці Сваёй, праз уваскрасеньне з мёртвых Ісуса Хрыста нанова нарадзіў нас да жывой надзеі, да спадчыны незьнішчальнай і чыстай, што ніколі не завяне, якая прызначаная для нас у небе. Сілаю Божаю праз веру вы ахаваныя для збаўленьня, якое мае аб’явіцца ў апошні час. Дзеля гэтага цешцеся, хоць цяпер вам і прыходзіцца зазнаць суму ад розных выпрабаваньняў. Праз гэта вартасьць веры вашай станецца больш каштоўнай за золата — якое, хоць і выпрабоўваецца агнём, але падуладнае зьнішчэньню, — на славу і хвалу ў аб’яўленьні Ісуса Хрыста. Вы, ня бачыўшы, любіце Яго; і верыце ў Яго, хоць ня бачыце, а будзеце цешыцца радасьцю вялікай і поўнай хвалы, калі асягнеце мэту вашай веры — збаўленьне душаў.<br>
<br>
<br>
<strong>Чытаньне першага лісту сьвятога апостала Пятра</strong> <em>(1 Пт 1.13-19)</em><br>
<br>
Мілыя мае, падперазаўшы паясьніцы розуму вашага, будзьце цьвярозымі, мейце дасканалую надзею на ласку, якая будзе вашым удзелам у аб’яўленьні Ісуса Хрыста. Як паслухмяныя дзеткі, не кіруйцеся вашымі ранейшымі пажаданьнямі, калі вы былі яшчэ несьвядомымі, але усімі вашымі паводзінамі станьцеся сьвятымі на прыклад Сьвятога, які вас паклікаў; бо напісана: «Будзьце сьвятымі, бо Я сьвяты». Бо калі вы называеце Айцом Таго, хто судзіць кожнага паводле ўчынкаў ягоных і не ўзіраецца на аблічча, дык у страху праводзьце час ваш тут на чужыне. Вы ведаеце, што вы былі выкупленыя ад вашых благіх звычаяў, атрыманых у спадчыну ад продкаў вашых, не недаўгавечным срэбрам ці золатам, але шматкаштоўнаю крывёю Хрыста, быццам беззаганнага і чыстага Ягняці.<br>
<br>
<br>
<strong>Чытаньне першага лісту сьвятога апостала Пятра</strong> <em>(1 Пт 2.11-24)</em><br>
<br>
Мілыя мае, прашу вас, як падарожнікаў і прыхадняў, каб вы ўстрымліваліся ад цялесных пажаданьняў, што супраць душы ваююць. Хай ваш спосаб жыцьця сярод паганаў будзе добрым, каб яны бачылі вашыя ўчынкі і славілі Бога ў дзень наведаньня за тое, за што цяпер вас ачарняюць як злачынцаў. Будзьце паслухмянымі кожнаму людзкому начальству з увагі на Госпада: ці то каралю, які мае ўладу, ці намесьніку ягонаму, пасланаму, каб караць злачынцаў і ахоўваць тых, што робяць добра. Бо такая ёсьць воля Божая, каб вы рабілі добрыя ўчынкі і тым затыкалі вусны невуцтву неразумных. Захоўвайцеся як людзі свабодныя — не як тыя, для якіх свабода служыць для апраўданьня зла, але як слугі Божыя. Шануйце ўсіх, любеце братоў, бойцеся Бога, караля паважайце. Слугі, з страхам слухайце гаспадароў, ня толькі добрых і лагодных, але таксама суровых. Бо прыемна Богу, калі нехта, з увагі на сумленьне, падлеглае Богу, пераносіць гора, церпячы несправядліва. Бо якая вам хвала, калі вас караюць за грахі вашыя? Але Богу падабаецца, калі вы, робячы добра, пераносіце цярпеньні: да гэтага ж вы пакліканыя. Хрыстос таксама пацярпеў за вас і пакінуў вам прыклад, каб вы ішлі сьледам за Ім. «Ён не ўчыніў ніякага граху, і ў вуснах Яго не было подступу». Ён, калі Яго зьневажалі, не зьневажаў узаемна, калі цярпеў, не пагражаў, але перадаў Таму, хто чыніць справядлівы суд. Ён сам у сваім целе, узьнёс нашыя грахі на дрэва, каб мы перасталі быць удзельнікамі граху, а жылі для справядлівасьці. Ранамі Ягонымі вы аздароўленыя.<br>
<br>
<br>
<font color="#d00505"><strong>Ліцьця</strong></font><br>
<br>
<em><font color="#d00505">(Тон 2)</font></em> Зьбярыцеся сёньня, хоры верных, каб у сьвяточнай грамадзе ўславіць абраных слугаў ласкі Пятра і Паўла. Ушануем іх належнай хвалою, бо яны шчодра сеялі слова і ўзбагачалі ўсіх ласкаю Духа. Галінкі праўдзівага вінаграднага куста, яны ўзрасьцілі гронку сьпелую на радасьць сэрцам нашым. Дык з адкрытым тварам і чыстым сумленьнем усклікнем: «Радуйцеся, зьнішчальнікі бяздум’я і слугі духоўнасьці».<br>
<br>
Усхвалім сёньня апосталаў Пятра і Паўла, вучняў Хрыстовых, непахісныя асновы, стаўпы і сьцены Царквы, боскія трубы навукі і мукаў Хрыстовых, усяго сьвету хадайнікаў. Яны абышлі ўсю зямлю і зааралі яе, пасеялі веру і насадзілі для ўсіх богапазнаньне навукаю аб Тройцы. Пётра, камень і аснова, і Павел, абраны посуд! Вы хадзілі ў адным ярме Хрыстовым і ўсіх — народы, гарады і астравы, — да богапазнаньня прывялі, габрэяў зноў навярнулі да Хрыста, а цяпер моліцеся за збаўленьне душаў нашых.<br>
<br>
Пётра, найвышэйшы сярод слаўных апосталаў, камень веры, і Павел знакаміты, сьвятых цэркваў настаўнік і сьветач! Перад пасадам Божым маліцеся Хрысту за нас.<br>
<br>
Павел — вусны Гасподнія, аснова вучэньня! Некалі ты перасьледаваў Ісуса Збавіцеля, а пасьля стаўся першым сярод апосталаў. Узьнесены да трэцяга неба, ты бачыў невыказныя рэчы і клікаў усіх: «Хадзіце са мною і ня будзеце пазбаўленыя дабротаў».<br>
<br>
<font color="#d00505"><em>(Тон 3)</em></font> Нябеснага Ерусаліму жыхары, камені веры, дабравесьнікі Царквы Хрыстовае, пасланцы Тройцы, сьвету лаўцы пакінулі ўсё зямное, праз мучэньні да Бога прыйшлі і сьмела моляцца за збаўленьне душаў нашых.<br>
<br>
<strong>Слава...</strong><br>
<br>
<font color="#d00505"><em>(Тон 5)</em></font> Мудрасьць Божая, спрадвечнае Слова Айца, праўдзіва ў евангельлях прадвясьціла аб вас, усяхвальныя апосталы, што вы — шматплодныя вінаградныя лозы, якія на галінках сваіх узрасьцілі гронкі сьпелыя і сакавітыя на радасьць і асалоду верным, што іх спажываюць. Пётра, камень веры, і Павел, хвала сусьветная! Умацуйце статак, які вы прыдбалі вашым вучэньнем.<br>
<br>
<strong>Цяпер...</strong><br>
<br>
<font color="#d00505"><em>(Тон 5)</em></font> Бласлаўляем Цябе, Багародзіца Дзева, мы, верныя, і дастойна славім Цябе, як непахісную Сьцяну, надзейную Заступніцу і Прытулак душаў нашых.<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 1)</font></em> Слаўны апостал Павел! Хто можа апісаць твае вязьніцы і перасьледаваньні па ўсіх гарадох, расказаць пра твае цяжкасьці і нястачы, голад, смагу і холад, пабоі па́лкамі, якія табе прыйшлося цярпець, жыцьцё ў пустыні, караблекрушэньні і каменяваньні? Ты быў відовішчам для анёлаў і людзей, і ўсё гэта перацярпеў дзеля Хрыста, які ўмацоваў цябе, каб ты мог сьвет здабыць для Госпада твайго. Дзеля гэтага шануем памяць тваю і з вераю просім цябе няспынна маліцца за душы нашыя.<br>
<br>
<font color="#d00505"><em>Верш.</em></font> Па ўсёй зямлі разышоўся голас іх, і аж да канцоў сьвету – словы іх.<br>
<br>
Хто, слаўны апостале Паўле, можа апісаць твае вязьніцы і перасьледаваньні ва ўсіх гарадох? Або хто дастойна раскажа пра твае подзьвігі і высілкі дзеля Евангельля Хрыстовага, каб усіх здабыць і прывесьці Царкву да Хрыста? Прасі, Паўле апостале, сусьветнай Царквы настаўнік, каб яна захавала да канца добрае вызнаньне тваё.<br>
<br>
<em><font color="#d00505">Верш.</font></em> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
Усхвалім вялікіх сьветачаў Царквы Пятра і Паўла, што на небасхіле веры зазьзялі ясьней за сонца і народы сьвятлом прапаведаваньня вывелі з цемры няведаньня. Першы з іх, на крыжы расьпяты, перасяліўся да неба, дзе атрымаў ад Хрыста ключы валадарства; другі, забіты мячом, адышоў да Збавіцеля і атрымаў дастойную заплату. Абодва яны дакаралі Ізраіль, што на самога Госпада няправедна рукі ўзьняў. Дзеля гэтага малітвамі іх, Хрысьце Божа наш, супраціўнікаў Царквы адкінь і веру праўдзівую ўмацуй у чалавекалюбстве Тваім.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Радасная ўрачыстасьць зазьзяла сёньня на ўвесь сьвет: пачэсная памяць мудрых Пятра і Паўла, першых сярод апосталаў. Рым радуецца, сьвяткуе і ў песьнях славіць іх; сьвяткуйма ж і мы, браты, і ўшануйма гэты сьветлы дзень. Усклікнем: «Радуйся, Пётра апостале, шчыры прыяцель Настаўніка твайго, Хрыста Бога нашага! Радуйся, Павел любы, прапаведнік веры і сусьветны настаўнік! Выбраная сьвятая пара, што мае моц вялікую, маліце Хрыста Бога нашага за збаўленьне душаў нашых».<br>
<br>
<strong>Цяпер...</strong><br>
<br>
<font color="#d00505"><em>(Тон 6)</em></font> Творца і Збавіцель мой, Усячыстая, Госпад Ісус Хрыстос, выйшаўшы з Твайго ўлоньня, у мяне апрануўся і ад першага Адамавага праклёну вызваліў. Дзеля гэтага Табе, Багародзіца, Маці Божая і Дзева, разам з анёламі нязмоўкна ўсклікаем: «Радуйся!» Радуйся, Уладарка, Заступніца, Абарона і Збаўленьне душаў нашых!<br>
<br>
<br>
<strong><font color="#d00505">Адпушчальныя трапары<br>
<br>
Трапар апосталам</font></strong> <em><font color="#d00505">(тон 4).</font></em> Першыя сярод апосталаў і сусьветныя настаўнікі, Уладара ўсіх маліце, каб Ён дараваў супакой усяму сьвету і душам нашым багацьце Свайго зьмілаваньня. <font color="#d00505"><em>(Двойчы)</em><br>
<br>
<strong>Трапар Багародзіцы.</strong></font> Багародзіца Дзева, радуйся, поўная ласкі Марыя, Госпад з Табою; блаславёная Ты між жанчынаў і блаславёны плод улоньня Твайго, бо Ты нарадзіла Збавіцеля душ нашых.