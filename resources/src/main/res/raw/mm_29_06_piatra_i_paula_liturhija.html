<!DOCTYPE HTML><font color="#d00505"><strong>29 чэрвеня – СЬВЯТЫХ СЛАЎНЫХ I ГОДНЫХ ПАХВАЛЫ АПОСТАЛАЎ<br>
ПЯТРА I ПАЎЛА</strong></font><br>
<br>
<strong><font color="#d00505">ЛІТУРГІЯ<br>
<br>
Трапары<br>
<br>
Трапар</font></strong> <em><font color="#d00505">(тон 4).</font></em> Першыя сярод апосталаў і сусьветныя настаўнікі, Уладара ўсіх маліце, каб Ён дараваў супакой усяму сьвету і душам нашым багацьце Свайго зьмілаваньня.<br>
<br>
<font color="#d00505"><strong>Кандак</strong> <em>(тон 2).</em></font> Непахісных і боганатхнёных прапаведнікаў, вяршыні апосталаў Тваіх, Ты, Госпадзе, узяў да Сябе і даў ім даброты Твае і супакой; больш за ўсе цэлапаленьні іхнія высілкі і сьмерць былі прыемныя Табе, Адзіны, што ведаеш тайны сэрцаў людзкіх.<br>
<br>
<br>
<font color="#d00505"><strong>Пракімен</strong> <em>(Пс 18.5, 2).</em></font> Па ўсёй зямлі разышоўся голас іх, і аж да канцоў сьвету словы іх.<br>
<br>
<em><font color="#d00505">Верш.</font></em> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
<br>
<strong>Чытаньне другога лісту сьвятога апостала Паўла да Карынцянаў</strong><br>
<em>(2 Кар 11.21б – 12.9)</em><br>
<br>
Браты, калі хто асьмельваецца ў чым, — кажу як неразумны, — дык асьмелюся і я. Яны габрэі? Я таксама. Яны ізраільцяне? I я. Яны семя Абрагама? I я. Яны слугі Хрыстовыя? Кажу як неразумны: я куды больш за іх. Куды больш у працах, больш у вязьніцах, нязьмерна больш у пабоях, часта ў сьмяротнай небясьпецы. Ад габрэяў я атрымаў пяць разоў па сорак (удараў) без аднаго. Тройчы білі мяне па́лкамі, раз быў каменяваны, тры разы цярпеў караблекрушэньне: дзень і ноч прабыў я ў бездані. Часта ў дарозе, у небясьпецы на рэках, у небясьпецы ад разбойнікаў, у небясьпецы ад землякоў, у небясьпецы ад паганаў, у небясьпецы ў гарадох, у небясьпецы ў пустыні, у небясьпецы на моры, у небясьпецы ад непраўдзівых братоў; у працы, у зьнямозе, часта ня спаўшы, у голадзе, церпячы смагу, часта ў пастох, у холадзе і нагаце, ня кажучы ўжо, апроч усяго іншага, аб маім штодзённым непакою і клопатах пра ўсе цэрквы. Хто адчувае слабасьць, а я не слабею? Хто спакушаецца, а я не распаляюся? Калі ж трэба хваліцца, дык буду хваліцца маёй слабасьцю. Бог і Айцец Госпада нашага Ісуса Хрыста — блаславёны на вякі! — ведае, што не хлушу. У Дамаску намесьнік караля Арэты загадаў сьцерагчы места дамаскае, каб мяне схапіць; але мяне спусьцілі з акна па сьцяне ў кашолцы, і я ўцёк з ягоных рук.<br>
<br>
Калі трэба хваліцца — хоць яно і не выпадае, — дык перайду да відзеньняў і аб’яўленьняў Госпада. Ведаю чалавека ў Хрысьце, які чатырнаццаць гадоў таму — ці ў целе, ня ведаю, ці вонках цела, ня ведаю: Бог ведае, — быў усхоплены аж да трэцяга неба. I ведаю, што той чалавек — ці ў целе, ці вонках цела, ня ведаю: Бог ведае, — быў узьняты да раю і чуў таемныя словы, якіх нельга чалавеку казаць. Такім вось буду хваліцца, сабою ж хваліцца ня буду, хіба толькі маімі немачамі. А калі б захацеў хваліцца, дык ня быў бы неразумны, але казаў бы праўду. Але паўстрымліваюся, каб нехта не падумаў больш за тое, што ўва мне бачыць або што ад мяне чуе. А каб мне не заганарыцца дзеля велічы аб’яўленьняў, дадзенае мне джала ў целе — пасланец шатана, — каб мяне прыгнятала, каб я ня ўзносіўся. Тройчы прасіў я Госпада, каб Ён аддаліў яго ад мяне. Але Ён сказаў мне: «Досыць табе Маёй ласкі, каб Мая сіла выявілася ў тваёй слабасьці». Дык таму ахвотней буду хваліцца маімі слабасьцямі, каб явілася ўва мне сіла Хрыстовая.<br>
<br>
<br>
<font color="#d00505"><strong>Алілуя</strong> <em>(Пс 88.6, 8).</em></font> Нябёсы славяць цуды Твае, Госпадзе, і вернасьць Тваю — хоры сьвятых.<br>
<br>
<em><font color="#d00505">Верш.</font></em> Бог праслаўлены ў мностве сьвятых.<br>
<br>
<br>
<strong>Чытаньне сьвятога Евангельля паводле Мацьвея</strong> <em>(Мц 16.13-19)</em><br>
<br>
У той час Ісус прыйшоў у межы Кесарыі Піліпавае і спытаўся ў сваіх вучняў: «За каго людзі ўважаюць Сына Чалавечага?» Яны адказалі: «Адны за Яна Хрысьціцеля, іншыя за Ільлю, а іншыя яшчэ за Ярэму ці аднаго з прарокаў». Сказаў ім Ісус: «А вы за каго Мяне лічыце?» Сымон Пётра сказаў Яму ў адказ: «Ты — Хрыстос, Сын Бога жывога». Ісус адказаў яму, кажучы: «Шчасьлівы ты, Сымоне, Сыне Ёны, бо ня цела і кроў аб’явілі табе гэта, але Айцец Мой, што ў небе. I вось я кажу табе: Ты — Пётра (скала), і на гэтай скале Я збудую Маю Царкву, і пякельныя брамы не перамогуць яе. I дам табе ключы нябеснага валадарства, і што-колечы зьвяжаш на зямлі, будзе зьвязанае ў небе, а што разьвяжаш на зямлі, будзе разьвязанае і ў небе».<br>
<br>
<br>
<font color="#d00505"><strong>Прычасьнік.</strong></font> Па ўсёй зямлі разышоўся голас іх, і аж да канцоў сьвету словы іх.