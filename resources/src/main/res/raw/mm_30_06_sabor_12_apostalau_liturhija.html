<!DOCTYPE HTML><font color="#d00505"><strong>30 чэрвеня – Сабор сьвятых 12-ці апосталаў<br>
<br>
ЛІТУРГІЯ<br>
<br>
Трапары:<br>
<br>
Трапар</strong> <em>(тон 4).</em></font> Першыя сярод апосталаў і сусьветныя настаўнікі, Уладара ўсіх маліце, каб Ён дараваў супакой усяму сьвету і душам нашым багацьце Свайго зьмілаваньня.<br>
<br>
<em><font color="#d00505">(Тон 8).</font></em> Па ўсёй зямлі разышлося навучаньне вашае, сьвятыя, бо вы атрымалі Духа ў выглядзе вогненных языкоў, спалілі ідальскую спакусу і сецямі словаў вашых улавілі для веры людзей, што заблудзілі. Таму нябёсы абвяшчаюць вашую славу, і аб учынках вашых расказвае небасхіл; і мы таксама спраўляем вашую памяць і ўсклікаем: "Збаў, Божа, усіх нас малітвамі апосталаў Тваіх!"<br>
<br>
<font color="#d00505"><strong>Кандак</strong> <em>(тон 2).</em></font> Сёньня Камень-Хрыстос услаўляе камень веры — першага з апосталаў, — і разам з ім Паўла і ўвесь дванаццацілікі сабор. Мы ж сьвяткуем іхнюю памяць і славім Таго, хто іх уславіў.<br>
<br>
<font color="#d00505"><strong>Пракімен</strong> <em>(Пс 18:5, 2).</em></font> Па ўсёй зямлі разышоўся голас іх, і аж да канцоў сьвету словы іх.<br>
<br>
<em><font color="#d00505">Верш.</font></em> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
<strong>Чытаньне першага лісту сьвятога апостала Паўла да Карынцянаў</strong> <em>(1 Кар 4.9-16)</em><br>
<br>
Браты, Бог паставіў нас, апосталаў, апошнімі, быццам засуджаных на сьмерць. Мы сталіся відовішчам для сьвету, для анёлаў і людзей. Мы неразумныя дзеля Хрыста, вы разумныя ў Хрысьце; мы слабыя, вы моцныя; вы ў пашане, а мы ў няславе. Аж да гэтага часу мы церпім голад і смагу, не стае нам вопраткі, зносім пабоі і туляньне, мы занятыя працаю ўласных рук. Бласлаўляем, калі нас зьневажаюць, церпім, калі нас перасьледуюць; молімся, калі нас абмаўляюць. Мы сталіся, быццам сьмецьце гэтага сьвету, як адкіды для ўсіх аж дагэтуль. Не пішу гэта, каб вас засаромець, але каб, як дзяцей маіх любых, наставіць на розум. Бо хоць бы вы мелі тысячы настаўнікаў у Хрысьце, але няшмат бацькоў; я ж вас нарадзіў праз Евангельле ў Хрысьце Ісусе. Дык прашу вас: будзьце маімі пераймальнікамі.<br>
<br>
<font color="#d00505"><strong>Алілуя</strong> <em>(Пс 88:6, 8).</em></font> Нябёсы славяць цуды Твае, Госпадзе, і вернасьць Тваю — хоры сьвятых.<br>
<br>
<em><font color="#d00505">Верш.</font></em> Бог праслаўлены ў мностве сьвятых.<br>
<br>
<strong>Чытаньне сьвятога Евангельля паводле Мацьвея</strong> <em>(Мц 9.36 – 10.8)</em><br>
<br>
У той час Ісус убачыў вялікі натоўп людзей і зьлітаваўся над імі, бо яны былі зьняможаныя і пакінутыя, быццам авечкі, што ня мелі пастуха. Тады сказаў Ён вучням сваім: "Жніво вялікае, але работнікаў мала. Дык прасеце Гаспадара жніва, каб Ён паслаў работнікаў на жніво сваё".<br>
Тады паклікаў Ён дванаццаць сваіх вучняў і даў ім уладу над нячыстымі духамі, каб выганялі іх і лячылі ўсялякую немач і хворасьць. А вось імёны дванаццацёх апосталаў: першы Сымон, званы Пётрам, і брат ягоны Андрэй; потым Якуб, сын Забэдэя, і Ян, брат яго; Піліп і Баўтрамей, Тамаш і Мацьвей мытнік; Якуб, сын Алфея, і Тадэй; Сымон Кананіт і Юда Іскарыёт, які прадаў Яго. Гэтых дванаццаць Ісус паслаў, даючы ім загад: "Не ідзеце да паганаў і не заходзьце да местаў самаранскіх. Ідзеце лепш да авечак дому Ізраіля, што загінулі. Ідзеце і абвяшчайце, што валадарства нябеснае ўжо блізка. Аздараўляйце хворых, уваскрашайце памёрлых, ачышчайце пракажоных, выганяйце духаў. Дарам атрымалі, дарам і давайце.<br>
<br>
<strong><font color="#d00505">Прычасьнік.</font></strong> Па ўсёй зямлі разышоўся голас іх, і аж да канцоў сьвету словы іх.