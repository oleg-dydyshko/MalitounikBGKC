<!DOCTYPE HTML><font color="#d00505"><strong>Нядзеля перад Нараджэньнем Госпада нашага Ісуса Хрыста – Нядзеля сьвятых айцоў,</strong><br>
<em>калі 18-19 сьнежня</em><br>
<br>
<strong>ВЯЧЭРНЯ</strong><br>
<br>
<em>На </em><strong><em>«Госпадзе, Цябе клічу...»:</em></strong><br>
<br>
<em>7 нядзельных песьняў належнага тону і 3 айцоў.</em><br>
<br>
<strong>Айцоў</strong> <em>(тон 8).</em></font> Памяць сьвятых праайцоў зьявілася ўсяму сьвету, поўная праўдзівага сьвятла, зьзяючы промнямі ласкі; бо Хрыстос – Сонца яснае – зазьзяў здалёку і вядзе з Сабою грамаду сьветлых зорак. Богачалавечае нараджэньне аб’яўляецца ў Бэтлееме, і мы радасна пляскаем у далоні і аддаем Яму перадсьвяточную хвалу.<br>
<br>
Сьвятыя айцы ўпрыгожваюцца славаю боскага ўдзелу ў нашай прыродзе. Цешыцца сёньня Адам, аснова і ўмацаваньне мудрых праайцоў; радуюцца з ім Авель і Энох; Сэт і Ной разам весяляцца; Абрагам усяхвальны з патрыярхамі пяе, і Мелхісадэк з вышыні бачыць нараджэньне без Айца. І мы, спраўляючы памяць сьвятых праайцоў, молімся за збаўленьне душаў нашых.<br>
<br>
Тры багамудрыя юнакі зазьзялі радасна ў печы і прапаведавалі Хрыстовае на зямлі нараджэньне: бо Госпад сышоў, быццам раса, захаваўшы Тую, што нарадзіла Яго, беззаганнаю, і ўзбагаціўшы Яе боскімі дарамі. Таму і Даніла богапрыемны, які прадбачыў ясна камень, адсечаны ад скалы, радуецца і няспынна моліцца за збаўленьне душаў нашых.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Даніла, муж жаданьняў духоўных, убачыўшы Цябе быццам камень што без рукі быў адсечаны, прадказаў бясьсеменае нараджэньне Тваё, нязьменны Божа і Збавіцелю душаў нашых, што прыняў цела ад Дзевы.<br>
<br>
<strong>Цяпер...</strong><br>
<br>
<font color="#d00505"><strong>Дагматык</strong></font> <em><font color="#d00505">адпаведнага тону.</font></em><br>
<br>
<br>
<strong>Чытаньне кнігі Роду</strong> <em>(Род 14.14-20)</em><br>
<br>
Аўрам, пачуўшы, што ягоны сваяк Лот патрапіў у палон, узяў з сабою трыста васямнаццаць найбольш дасьведчаных хатніх сваіх і кінуўся ў пагоню аж да Дана. Уночы, падзяліўшы людзей сваіх на загоны, ён напаў на ворагаў і разьбіў іх, а потым гнаўся за імі аж да Хобы, што на захад ад Дамаску. Такім чынам ён адабраў усю маёмасьць і вярнуў назад Лота з яго дабром, жонкамі і слугамі. Калі Аўрам вяртаўся з перамогі над Кедарлёамерам і царамі, што былі з ім, цар Садомскі выйшаў яму насустрач да даліны Шавэ, гэта значыць Каралеўскай. І Мелхісадэк, цар Салімскі, вынес хлеб і віно – бо ён быў сьвятаром Бога Ўсявышняга, – і блаславіў Аўрама, кажучы: «Хай Бог Усявышні, Творца неба і зямлі, блаславіць цябе, Аўраме; і хай будзе блаславёны Бог Усявышні, які аддаў ворагаў тваіх у рукі твае».<br>
<br>
<br>
<strong>Чытаньне кнігі Другога Закону</strong><br>
<em>(Друг 1.8-17)</em><br>
<br>
У той час сказаў Майсей сыном Ізраілевым:<br>
<br>
Вось даю вам зямлю – ідзеце, вазьмеце яе сабе ў спадчыну, якую Госпад кляўся даць айцом вашым Абрагаму, Ісааку і Якубу, і нашчадкам іх. У той час я сказаў вам: я не змагу адзін узяць на сябе вашыя цяжкасьці. Госпад Бог ваш размножыў вас – сёньня вас, як зорак у небе. І няхай Госпад, Бог айцоў вашых, размножыць вас яшчэ ў тысячу разоў і блаславіць вас, як абяцаў. Але як жа мне аднаму насіць вашыя цяжкасьці, вашыя клопаты і непаладкі? Дык абярыце сабе спаміж каленаў вашых мужоў разумных, паважных і дасьведчаных, і я пастаўлю іх вам начальнікамі. І вы мне адказалі: добрую рэч хочаш зрабіць. Дык вось я ўзяў старшыняў з каленаў вашых, мужоў мудрых, паважных і дасьведчаных, і паставіў іх тысячаначальнікамі, сотнікамі, пяцідзясятнікамі і дзясятнікамі, каб былі кіраўнікамі ў каленах вашых. У той самы час я даў такі наказ суддзям вашым: «Выслухоўвайце братоў вашых, судзеце справядліва справу кожнага, з братам яго ці з чужынцам. Калі судзіце, не глядзеце на аблічча, выслухоўвайце аднолькава малога і вялікага, ня бойцеся нікога, бо суд Божы ёсьць».<br>
<br>
<br>
<strong>Чытаньне кнігі Другога Закону</strong><br>
<em>(Друг 10.14-21)</em><br>
<br>
У той час сказаў Майсей сыном Ізраілевым:<br>
<br>
Неба і нябёсы нябёсаў, зямля і ўсё, што напаўняе яе, належаць Госпаду Богу твайму. Толькі да айцоў вашых прыхінуўся Госпад і палюбіў іх, і выбраў іх і іхняе патомства сярод іншых народаў – аж па сёньняшні дзень. Дык абрэжце сэрцы вашыя, і няхай шыі вашыя ня будуць цьвёрдымі. Бо Госпад Бог ваш – Бог над багамі і Ўладар над уладарамі, Бог вялікі, магутны і страшны, які не зважае на асобу і не прымае падарункаў; Ён чыніць справядлівасьць сіраце і ўдаве, мілуе чужынца, даючы яму хлеб і вопратку. Вы таксама любеце чужынцаў, бо самі былі чужынцамі ў зямлі Ягіпецкай. Госпада Бога твайго бойся, Яго трымайся, Яму служы і імем Ягоным кляніся. Ён – твая слава, Ён Бог твой, што ўчыніў для цябе вялікія і страшныя рэчы, якія ты бачыў на ўласныя вочы.<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">Песьні нядзельныя належнага тону.</font></em><br>
<br>
<strong>Слава...<br>
<br>
<font color="#d00505">Айцоў</font></strong> <font color="#d00505"><em>(тон 2).</em></font> Радуйцеся, пачэсныя прарокі, непераможныя і непарушныя стаўпы, што добра споўнілі закон Гасподні. Дасягнуўшы неба, вы сталіся хадайнікамі новага Закону Хрыстовага. Маліце Яго даць сьвету супакой і збавіць душы нашыя.<br>
<br>
<strong>Цяпер...<br>
<br>
<font color="#d00505">Нядзельны багародзічны</font></strong> <font color="#d00505"><em>(тон 2).</em></font> Новы цуд, большы за ўсе ранейшыя цуды! Хто калі бачыў Маці, якая радзіла бяз мужа і на руках насіла Таго, хто трымае ўсё стварэньне? З Божае волі нарадзіўся Той, каго Ты, Усячыстая, насіла як дзіцятка на руках Тваіх. Маючы матчыну сьмеласьць у Яго, не пераставай маліцца за тых, што шануюць Цябе, каб Ён дараваў нам багацьце ласкі Сваёй і збавіў душы нашыя.<br>
<br>
<br>
<font color="#d00505"><strong>Адпушчальныя трапары<br>
<br>
Трапар нядзельны</strong> <em>належнага тону.</em></font><br>
<br>
<strong>Слава...<br>
<br>
<font color="#d00505">Трапар айцоў</font></strong> <font color="#d00505"><em>(тон 2).</em></font> Магутная сіла веры: дзякуючы ёй тры сьвятыя юнакі сярод полымя, быццам у вадзе крынічнай, радуюцца; і Даніла прарок сярод ільвоў, быццам пастыр сярод авечак сваіх. Малітвамі іх, Хрысьце Збавіцелю, збаў душы нашыя.<br>
<br>
<strong>Цяпер...<br>
<br>
<font color="#d00505">Нядзельны багародзічны</font></strong> <font color="#d00505"><em>(тон 2).</em></font> Вышэй за розум ўсяслаўныя тайны твае, Багародзіца: зьбярогшы чысьціню і захаваўшы дзявоцтва, ты несумненна сталася Маці, нарадзіўшы Бога праўдзівага. Малі Яго за збаўленьне душаў нашых.