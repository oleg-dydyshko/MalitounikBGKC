<!DOCTYPE HTML><strong><font color="#d00505">Панядзелак пасьля Нядзелі міраносіцаў увечары<br>
<br>
ВЯЧЭРНЯ</font></strong><br>
<br>
<font color="#d00505"><em>На <strong>«Госпадзе, Цябе клічу...»:</strong><br>
<br>
(Тон 2)</em></font> Міраносіцы прыйшлі на досьвітку з духмянымі алейкамі і з плачам шукалі Цябе, Хрысьце, усіх Жыцьцё. Яны ўбачылі ля магілы юнака, які ім сказаў: «Спыніце плач і радуйцеся з вашага збаўленьня, і абвяшчайце ўсім, што Госпад уваскрос!»<br>
<br>
Быццам на хэрувімскім пасадзе, ты, высакародны Язэп, меў на руках тваіх Уладара ўсіх Хрыста, калі ты зьняў Яго з крыжа. Блаславёныя рукі твае і вочы, шчасьлівыя далоні, якімі ты нёс Сонца, Слова і Бога, і паклаў Яго ў магілу. Дзеля гэтага з любоўю спраўляем памяць тваю.<br>
<br>
Сьвята багалюбных міраносіцаў і пачэснага Язэпа, быццам новы рай, адкрывае ўсім крыніцу жыцьця, з якой цякуць на ўвесь сьвет воды ласкі ўваскрасеньня Хрыстовага. Дзеля гэтага мноства верных сьвяткуе і кліча: «Слава Таму, хто дараваў сьвету ўваскрасеньне!»<br>
<br>
<font color="#d00505"><em>Тры песьні з мінэі.</em></font><br>
<br>
<strong>Слава... цяпер...</strong><br>
<br>
<em><font color="#d00505">(Тон 2)</font></em> Міраносіцы прыйшлі зранку да магілы і, прыпаўшы, шукалі Цябе, Хрысьце, каб памазаць усячыстае цела Тваё. Пачуўшы вестку ад анёла, яны з радасьцю сказалі апосталам, што ўваскрос Уладар нашага збаўленьня. Ён паланіў сьмерць і даў сьвету вечнае жыцьцё і багацьце зьмілаваньня Свайго.<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 2)</em></font> Хрыстос Спас <em>(Збаўца)</em> наш адмяніў прысуд на нас, прыбіўшы яго да крыжа, і зьнішчыў сьмерці ўладу. Пакланяемся Ягонаму трохдзённаму ўваскрасеньню.<br>
<br>
Быццам мытнік, Хрысьце, клічу моцным голасам: «Ачысьці мяне, як некалі яго, і зьмілуйся нада мною, Божа!»<br>
<br>
Малітвамі сьвятых мучанікаў і ўслаўленьнем Хрыста ўся мана́ разьвейваецца, і род людзкі вераю збаўляецца.<br>
<br>
<strong>Слава... цяпер...</strong><br>
<br>
<em><font color="#d00505">(Тон 2)</font></em> Чаму, вучаніцы, зьмешваеце міра са сьлязамі? Гляньце: вось камень адвалены і магіла пустая; Жыцьцё перамагло тленнасьць – сьведчаць пра гэта пячаці і вартаўнікі, што паснулі. Божым целам сьмяротнае збаўляецца, а пекла галосіць. Дык ідзіце і з радасьцю абвясьціце апосталам: «Хрыстос – першынец з мёртвых, – умярцьвіў сьмерць і чакае вас у Галілеі».<br>
<br>
<br>
<font color="#d00505"><strong>Трапары адпушчальныя<br>
<br>
Трапар нядзельны</strong> <em>(тон 2).</em></font> Калі Ты зышоў да сьмерці, Жыцьцё несьмяротнае, Ты зьнішчыў пекла зьзяньнем боскасьці Тваёй; калі ж Ты і памерлых з апраметнай уваскрасіў, усе сілы нябесныя ўсклікнулі: «Жыцьцядаўча Хрысьце Божа наш, слава Табе!»<br>
<br>
<strong>Слава...</strong><br>
<br>
<font color="#d00505"><em>Трапар сьвятога дня.</em></font><br>
<br>
<strong>Цяпер...<br>
<br>
<font color="#d00505">Трапар міраносіцаў.</font></strong> Анёл зьявіўся ля магілы жанчынам-міраносіцам і ўсклікнуў: «Алейкі мёртвым патрэбныя, Хрыстос жа тленнасьці не зазнаў. Дык усклікніце: Уваскрос Хрыстос, даючы сьвету багацьце Свайго зьмілаваньня».