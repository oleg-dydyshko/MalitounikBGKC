<!DOCTYPE HTML><font color="#d00505"><strong>Серада пасьля Нядзелі міраносіцаў увечары<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
(Тон 2)</em></font> Калі жанчыны пачулі радасную вестку ад анёлаў, што сядзелі ля магілы Слова, яны зразумелі, што міра, з якім яны прыйшлі, больш не патрэбнае. Таму яны пакінулі свой першы намер і дабравясьцілі апосталам пра ўстаньне з глыбіні апраметнай Таго, хто дзеля нас стаўся чалавекам.<br>
<br>
Міраносіцы прыйшлі ў трапятаньні на досьвітку з алейкамі да магілы Жыцьцядаўца Хрыста, думаючы, што Той, які пекла ўмярцьвіў, мёртвы ляжыць. Але Божы анёл зьявіўся ім і сказаў: «Чаму шукаеце Жыцьцядаўца сярод мёртвых? Ідзіце і абвяшчайце Ягонае ўваскрасеньне!»<br>
<br>
Блаславёны Язэпе, ты нёс на руках тваіх Таго, хто сядзіць на хэрувімах. Ён той, хто прыняў цела дзеля нас, і памёр, каб нас, амярцьвелых, ажывіць. Тады ты плакаў па Ім, як па мёртвым. Цяпер цешся разам з пачэснымі міраносіцамі, убачыўшы Ягонае ўваскрасеньне.<br>
<br>
<em><font color="#d00505">Тры песьні з мінэі.</font></em><br>
<br>
<strong>Слава... цяпер...</strong><br>
<br>
<em><font color="#d00505">(Тон 1)</font></em> Марыя Магдалена з другой Марыяй прыйшлі на магілу, шукаючы Госпада, і ўбачылі сьветлага, быццам маланка, анёла, які сядзеў на камені і сказаў ім: «Чаму шукаеце Жывога сярод мёртвых? Ён уваскрос, як прадказаў; убачыце яго ў Галілеі». Дык і мы ўсклікнем Яму: «Госпадзе, які ўваскрос з мёртвых, слава Табе!»<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 2)</font></em> Уваскрасеньнем Тваім, Хрысьце Спасе <em>(Збаўча)</em>, Ты прасьвятліў увесь сусьвет і паклікаў да Сябе ўсё стварэньне. Госпадзе, усемагутны, слава Табе!<br>
<br>
Ты, Збавіцелю, узьвялічыў па ўсім сьвеце імёны найвышэйшых апосталаў, бо яны, навучыўшыся нябесным справам, аздараўлялі людзей, і нават іхні цень лячыў немачы; рыбакі чынілі цуды, і пакліканыя спасярод юдэяў прапаведавалі ласку. Малітвамі іх, Міласэрны, даруй нам веліч Твайго зьмілаваньня.<br>
<br>
Вялікую славу здабылі вы, сьвятыя, вераю, бо ня толькі ў цярпеньнях перамаглі ворага, але і пасьля сьмерці праганяеце злых духаў, аздараўляеце немачы як лекары душ і целаў. Дык маліцеся Госпаду за зьмілаваньне душ нашых.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 2)</em></font> Вусны жанчынаў, што прыйшлі паліць сьлязамі і алейкамі магілу Тваю, напоўніліся радасьцю, і яны пачалі абвяшчаць: «Госпад уваскрос!»<br>
<br>
<br>
<strong><font color="#d00505">Трапары адпушчальныя<br>
<br>
Трапар нядзельны</font></strong> <em><font color="#d00505">(тон 2).</font></em> Калі Ты зышоў да сьмерці, Жыцьцё несьмяротнае, Ты зьнішчыў пекла зьзяньнем боскасьці Тваёй; калі ж Ты і памерлых з апраметнай уваскрасіў, усе сілы нябесныя ўсклікнулі: «Жыцьцядаўча Хрысьце Божа наш, слава Табе!»<br>
<br>
<strong>Слава...</strong><br>
<br>
<font color="#d00505"><em>Трапар сьвятога дня.</em></font><br>
<br>
<strong>Цяпер...<br>
<br>
<font color="#d00505">Трапар міраносіцаў.</font></strong> Анёл зьявіўся ля магілы жанчынам-міраносіцам і ўсклікнуў: «Алейкі мёртвым патрэбныя, Хрыстос жа тленнасьці не зазнаў. Дык усклікніце: Уваскрос Хрыстос, даючы сьвету багацьце Свайго зьмілаваньня».