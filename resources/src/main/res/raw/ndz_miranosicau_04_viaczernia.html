<!DOCTYPE HTML><strong><font color="#d00505">Чацьвер пасьля Нядзелі міраносіцаў увечары<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 8)</font></em> Вы, пачэсныя міраносіцы, хадзілі ўсьлед за Хрыстом, калі Ён быў на зямлі, і шчыра служылі Яму. Вы не пакінулі Яго, калі Ён памёр, але, поўныя спагады, з плачам прынесьлі Яму духмяныя алейкі. Дзеля гэтага спраўляем вашу сьвятую памяць.<br>
<br>
Грамадка сьвятых жанчынаў жадала ўбачыць Жыцьцё, што ляжала мёртвае. Яны прыйшлі ўночы да магілы і пачулі ад анёла: «Хрыстос устаў, як прадказаў; дык ідзеце хутка сказаць пра гэта вучням Яго. Пакіньце сум і, замест плачу, прыміце невыка́зную радасьць».<br>
<br>
Сёньня мы, верныя, спраўляем радасна вашую памяць, пачэсныя і богаблаславёныя міраносіцы, і славім усядобрага Госпада, які ўславіў вас. Маючы ласку ў Яго, маліцеся няспынна, каб і нам атрымаць непрамінальную славу і сьветласьць сьвятых.<br>
<br>
<em><font color="#d00505">Тры песьні з мінэі.</font></em><br>
<br>
<strong>Слава... цяпер...</strong><br>
<br>
<font color="#d00505"><em>(Тон 2)</em></font> Міраносіцы прыйшлі зранку да магілы і, прыпаўшы, шукалі Цябе, Хрысьце, каб памазаць усячыстае цела Тваё. Пачуўшы вестку ад анёла, яны з радасьцю сказалі апосталам, што ўваскрос Начальнік нашага збаўленьня. Ён паланіў сьмерць і даў сьвету вечнае жыцьцё і багацьце зьмілаваньня Свайго.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 2)</em></font> «Хай будзе расьпяты!» – крычалі тыя, што раней карысталіся з дароў Тваіх, і забойцы праведнікаў прасілі сабе забойцу замест Дабрачынца; але Ты, Хрысьце, маўчаў і ціха пераносіў іхнюю злосьць, жадаючы пацярпець і збавіць нас у чалавекалюбстве Тваім.<br>
<br>
Прыйдзіце, паклонімся Божаму Слову, народжанаму спрадвеку ад Айца і ад Дзевы цела прыняўшаму. Ён, пацярпеўшы на крыжы і аддаўшы Сябе на пахаваньне, уваскрос з мёртвых і збавіў мяне, заблуднага чалавека.<br>
<br>
Божыя пакутнікі, не палюбіўшы зямное ўцехі, удастоіліся нябесных дабротаў і сталіся суграмадзянамі анёлаў; малітвамі іх, Госпадзе, зьмілуйся нада мною і збаў мяне.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Прасі, Язэпе, цела Хрыста і пакладзі Яго ў новай магіле: бо Яму належыць выйсьці з магілы, быццам з хораму. Госпадзе, які скрышыў уладу сьмерці і адчыніў людзям дзьверы райскія, слава Табе!<br>
<br>
<br>
<font color="#d00505"><strong>Адпушчальныя трапары</strong><br>
<br>
<em>(Тон 2)</em></font> Высакародны Язэп зьняў з дрэва ўсячыстае цела Тваё і, спавіўшы яго ў чыстае палатно з духмянасьцямі, у магіле новай паклаў.<br>
<br>
<strong>Слава...</strong><br>
<br>
<font color="#d00505"><em>Трапар сьвятога дня.</em></font><br>
<br>
<strong>Цяпер...</strong><br>
<br>
<font color="#d00505"><strong>Трапар міраносіцаў.</strong></font> Анёл зьявіўся ля магілы жанчынам-міраносіцам і ўсклікнуў: «Алейкі мёртвым патрэбныя, Хрыстос жа тленнасьці не зазнаў. Дык усклікніце: Уваскрос Хрыстос, даючы сьвету багацьце Свайго зьмілаваньня».