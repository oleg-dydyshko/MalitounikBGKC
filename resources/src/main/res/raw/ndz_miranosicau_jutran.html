<!DOCTYPE HTML><strong><font color="#d00505">НЯДЗЕЛЯ МІРАНОСІЦАЎ<br>
<br>
ЮТРАНЬ</font></strong><br>
<br>
<em><font color="#d00505">На </font><strong><font color="#d00505">«Госпад – Бог...»</font></strong><font color="#d00505"> трапары як на Вячэрні:<br>
<br>
(Тон 2)</font></em> Калі Ты зышоў да сьмерці, Жыцьцё несьмяротнае, Ты зьнішчыў пекла зьзяньнем боскасьці Тваёй; калі ж Ты і памерлых з апраметнай уваскрасіў, усе сілы нябесныя ўсклікнулі: «Жыцьцядаўча Хрысьце Божа наш, слава Табе!»<br>
<br>
<strong>Слава...</strong><br>
<br>
<em><font color="#d00505">(Тон 2)</font></em> Высакародны Язэп зьняў з дрэва ўсячыстае цела Тваё і, спавіўшы яго ў чыстае палатно з духмянасьцямі, у магіле новай паклаў.<br>
<br>
<strong>Цяпер...</strong><br>
<br>
Анёл зьявіўся ля магілы жанчынам-міраносіцам і ўсклікнуў: «Алейкі мёртвым патрэбныя, Хрыстос жа тленнасьці не зазнаў. Дык усклікніце: Уваскрос Хрыстос, даючы сьвету багацьце Свайго зьмілаваньня».<br>
<br>
<strong><font color="#d00505">Сядальныя песьні 1.</font></strong> Даўшы паставіць пячаці на магільным камені, Ты даў нам камень веры ва ўваскрасеньні Тваім. Госпадзе, слава Табе.<br>
<br>
<font color="#d00505"><em>Верш.</em></font> Устань, Госпадзе, хай узьнясецца рука Твая, не забудзь убогіх Тваіх да канца.<br>
<br>
Не пакінуўшы ўлоньня Айца, Ты дзеля нашага збаўленьня быў пахаваны і ўваскрос. Госпадзе, слава Табе!<br>
<br>
<strong>Слава... цяпер...</strong><br>
<br>
Вышэй за розум усяслаўныя тайны Твае, Багародзіца: зьбярогшы чысьціню і захаваўшы дзявоцтва, Ты несумненна сталася Маці, нарадзіўшы Бога праўдзівага. Малі Яго за збаўленьне душаў нашых.<br>
<br>
<br>
<strong><font color="#d00505">Сядальныя песьні 2.</font></strong> Міраносіцы прыйшлі рана да магілы і, убачыўшы яе пустою, пабеглі і сказалі апосталам: «Усемагутны перамог сьмерць і вызваліў з путаў тых, што былі ў пекле. Дык прапаведуйце сьмела, што Госпад Бог уваскрос і дараваў сьвету багацьце Свайго зьмілаваньня».<br>
<br>
<font color="#d00505"><em>Верш.</em></font> Буду вызнаваць Цябе, Госпадзе, усім сэрцам маім, апавядаць пра ўсе цуды Твае.<br>
<br>
Міраносіцы падрыхтавалі міра для пахаваньня Твайго і рана тайком прыйшлі да магілы. Яны баяліся юдэйскай злосьці і чакалі знайсьці моцную варту. Але іхняя прыродная слабасьць перамагла сілу, а іхні добры намер быў прыемны Богу. І вось яны ўсклінулі: «Устань, Госпадзе, дапамажы нам, і збаў нас дзеля славы імя Твайго!»<br>
<br>
<strong>Слава... цяпер...</strong><br>
<br>
Ты годная ўсякай пахвалы, Багародзіца Дзева, мы славім Цябе; крыжом Сына Твайго пекла зруйнаванае было, сьмерць умярцьвлёная, мы, памерлыя, усталі і жыцьця ўдастоіліся, рай атрымалі – даўнюю асалоду. Дзеля гэтага, дзякуючы, славім Яго, як усяўладнага Хрыста Бога нашага і адзінага міласэрнага.<br>
<br>
<br>
<em><font color="#d00505">Далей усё з Ютрані нядзельнай 2-га тону. Евангельле ранішняе ўваскроснае трэцяе.</font></em><br>
<br>
<br>
<strong><font color="#d00505">Канон<br>
<br>
Песьня 1</font></strong><br>
<br>
<em><font color="#d00505">Ірмас.</font></em> Уваскрасеньня дзень! Прасьветлімся, людзі: Пасха Гасподняя, Пасха! Бо вось ад сьмерці да жыцьця і ад зямлі на неба Хрыстос Бог узьняў нас, якія пяём песьню перамогі.<br>
<br>
Ачысьцім нашыя пачуцьці, каб нам убачыць Хрыста ў невымоўным зьзяньні ўваскрасеньня, і пачуць, як Ён кажа: «Радуйцеся ўсе, што пяеце песьню перамогі».<br>
<br>
Нябёсы хай дастойна весяляцца, і хай радуецца зямля, хай увесь сьвет, бачны і нябачны, сьвяткуе, бо ўваскрос Хрыстос, наша радасьць вечная.<br>
<br>
<font color="#d00505"><strong>Песьня 3</strong></font><br>
<br>
<em><font color="#d00505">Ірмас.</font></em> Хадзеце, будзем піць пітво новае, не з каменя бясплоднага цудам атрыманае, але тое, што б’е жывой крыніцай з магілы Хрыста, які нас умацоўвае.<br>
<br>
Сёньня мы напоўніліся сьвятлом – неба, зямля і апраметная. Хай усё стварэньне сьвяткуе ўваскрасеньне Хрыста, які нас умацоўвае.<br>
<br>
Учора я быў пахаваны з Табою, Хрысьце – сёньня Ты ўваскрос і я ўстаў; учора я быў укрыжаваны з Табою – услаў мяне сёньня ў валадарстве Тваім.<br>
<br>
<br>
<strong><font color="#d00505">Кандак Велікодны</font></strong> <em><font color="#d00505">(тон 8).</font></em> Хоць Ты, Несьмяротны, і зышоў у магілу, Ты зьнішчыў пекла ўладу і ўваскрос пераможна, Хрысьце Божа, жанчынам міраносіцам кажучы «Радуйцеся!», і Тваім апосталам супакой даруючы, Ты, што даеш памерлым уваскрасеньне.<br>
<br>
<font color="#d00505"><em>Ікас.</em></font> Устаўшы да сьвітаньня, жанчыны выйшлі шукаць, быццам дня, Сонца, што было раней за сонца і зайшло ў магілу, і казалі адна адной: «Хадзем, сяброўкі, памажам духмянымі алейкамі ў магіле жыцьцядайнае цела Таго, хто ўваскрасіў памерлага Адама; пойдзем хутка і, як некалі мудрацы, прынясем у дар духмянае міра Таму, хто ляжыць, спавіты не ў пялёны, але ў пахавальнае палатно; заплачам і ўсклікнем: Устань, Уладару, Ты, што даеш памерлым уваскрасеньне!»<br>
<br>
<br>
<strong><font color="#d00505">Сядальная песьня міраносіцаў</font></strong> <em><font color="#d00505">(тон 2).</font></em> Жанчыны, Збавіцелю, прыносяць алейкі да магілы Тваёй і душы іхнія поўняцца радасьцю ад словаў анёла. Яны ідуць прапаведаваць усім Бога, і ўсклікаюць вучням: «Сапраўды Жыцьцё ўсіх уваскросла з магілы!»<br>
<br>
<strong>Слава... цяпер...</strong><br>
<br>
Хор вучняў Тваіх разам з жанчынамі-міраносіцамі цешыцца: яны спраўляюць агульнае сьвята ў гонар і на славу Твайго ўваскрасеньня. З імі разам і мы ўсклікаем Табе, чалавекалюбны Госпадзе: «Дай людзям Тваім веліч зьмілаваньня!»<br>
<br>
<strong><font color="#d00505">Песьня 4</font></strong><br>
<br>
<em><font color="#d00505">Ірмас.</font></em> На боскай варце Богам натхнёны Абакум хай стане разам з намі і пакажа анёла прамяністага, які нам кажа: Сёньня збаўленьне сьвету, бо ўваскрос Хрыстос усемагутны.<br>
<br>
Хрыстос уваскрос з мёртвых!<br>
<br>
Хрыстос зьявіўся нам, як сьмяротны чалавек, з дзявочага ўлоньня; Ён наша Пасха, што, як ягнё бязьвіннае, граху ня ведае; як Бог праўдзівы, Ён дасканалы.<br>
<br>
Быццам аднагадовае ягнятка, Хрыстос – наш блаславёны вянец і Пасха ачышчальная – быў дабравольна прынесены ў ахвяру за ўсіх, і вось з магілы зазьзяла нам Сонца справядлівасьці.<br>
<br>
Богаайцец Давід радасна танцаваў перад каўчэгам Запавету, што быў правобразам; мы ж, сьвяты народ Божы і сьведкі зьдзейсьненага, радуемся ў Богу, бо ўваскрос Хрыстос усемагутны.<br>
<br>
<strong><font color="#d00505">Песьня 5</font></strong><br>
<br>
<em><font color="#d00505">Ірмас.</font></em> Устанем рана да сьвітаньня і, замест духмянасьцяў, песьню Ўладару прынясем, і ўбачым Хрыста, Сонца справядлівасьці, што асьвятляе ўсім жыцьцё.<br>
<br>
Убачыўшы бязьмежную міласэрнасьць Тваю, Хрысьце, усе, зьвязаныя путамі пякельнымі, вясёлымі крокамі пасьпяшылі да сьвятла і ўславілі Пасху вечную.<br>
<br>
З сьвечкамі ў рукох выйдзем насустрач Хрысту, які, быццам жаніх, з магілы выходзіць, і разам з сьвяточным натоўпам уславім Пасху Божую, збавенную.<br>
<br>
<font color="#d00505"><strong>Песьня 6</strong><br>
<br>
<em>Ірмас.</em></font> Ты, Хрысьце, зышоў у глыбіні падземныя і разьбіў вечныя путы, што трымалі вязьняў, і на трэці дзень, быццам Ёна з нутра кіта, устаў з магілы.<br>
<br>
Захаваўшы цэлымі пячаці, Ты, Хрысьце, што не парушыў дзявоцтва нараджэньнем Тваім, уваскрос з магілы і адчыніў нам райскія вароты.<br>
<br>
Спасе мой, жывая і несьмяротная ахвяра, Ты як Бог дабравольна прынёс Сябе ў ахвяру Айцу і, уваскросшы з магілы, узьняў з Сабою праайца Адама і ўвесь род людзкі.<br>
<br>
<br>
<font color="#d00505"><strong>Кандак міраносіцаў</strong> <em>(тон 2).</em></font> Сказаўшы міраносіцам «Радуйцеся!» – Ты суняў плач прамаці Эвы ўваскрасеньнем Тваім, Хрысьце Божа, і апосталам Тваім загадаў прапаведаваць: «Збаўца ўваскрос з магілы».<br>
<br>
<em><font color="#d00505">Ікас.</font></em> Па дарозе да магілы Тваёй, Збавіцелю, міраносіцы казалі адна адной: «Хто нам адваліць камень ад магілы?» І вось, глянуўшы, убачылі, што ён быў адвалены. Уражаныя выглядам сьветлага анёла, яны спалохаліся і хацелі ўцякаць, але юнак усклікнуў ім: «Ня бойцеся! Той, каго вы шукаеце, уваскрос; хадзеце і гляньце на месца, дзе ляжаў Ісус. Сьпяшайцеся да Ягоных вучняў і аб’явіце ім: Збавіцель уваскрос з магілы».<br>
<br>
<font color="#d00505"><strong>Песьня 7</strong><br>
<br>
<em>Ірмас.</em></font> Той, хто выбавіў юнакоў з агню, стаўшыся чалавекам, церпіць, як сьмяротны, і цярпеньнем Сваім сьмяротнае апранае ў красу несьмяротнасьці – адзіны найблаславёны Бог Айцоў і ўсемагутны.<br>
<br>
Багамудрыя жанчыны-міраносіцы з духмянымі алейкамі пасьпяшылі сьледам за Табою і, шукаючы з сьлязьмі памерлага, радасна пакланіліся Богу, і Пасху тайную вучням Тваім, Хрысьце, абвясьцілі.<br>
<br>
Сьвяткуем сьмерці сьмерць, пекла зьнішчэньне і новага, вечнага жыцьця пачатак і, радуючыся, славім Прычыну ўсяго, што здарылася, адзінага блаславёнага Бога Айцоў і ўсяслаўнага.<br>
<br>
Сапраўды сьвятая і ўрачыстая гэтая збавенная ноч, і прамяністая прадвесьніца сьветлага дня ўваскрасеньня, у які Спрадвечнае Сьвятло цялесна ўсім з магілы зазьзяла.<br>
<br>
<font color="#d00505"><strong>Песьня 8</strong><br>
<br>
<em>Ірмас.</em></font> Гэты асаблівы і сьвяты дзень, адзіны з усіх суботаў, уладарны і гасподні, сьвята над сьвятамі і ўрачыстасьць над урачыстасьцямі: у гэты дзень бласлаўляем Хрыста на ўсе вякі.<br>
<br>
Хадзіце, у гэты ўрачысты дзень Уваскрасеньня, пакаштуем новага плоду вінаграднага, радасьці Божай і валадарства Хрыстовага і ўславім Яго на ўсе вякі.<br>
<br>
Глянь навокал, Сыёне, і бач: вось прыйшлі да цябе, быццам боскія сьветачы, з захаду і поўначы, з поўдня і ўсходу дзеці твае, бласлаўляючы Хрыста на ўсе вякі.<br>
<br>
Усесьвятая Тройца, Божа наш, слава Табе!<br>
<br>
Ойча ўсемагутны, і Сыне, і Духу, адзіная ў трох асобах існасьць, надпрыродная і найвышэйшая Боскасьць, у Цябе мы ахрысьціліся і Цябе бласлаўляем на ўсе вякі.<br>
<br>
<br>
<strong><em><font color="#d00505">«Больш годную пашаны за хэрувімаў...»</font></em></strong><em><font color="#d00505"> не сьпяваецца.</font></em><br>
<br>
<br>
<font color="#d00505"><strong>Песьня 9</strong><br>
<br>
<em>Ірмас.</em></font> Сьвяціся, сьвяціся, Новы Ерусаліме, бо слава Гасподняя зазьзяла над табой. Радуйся сёньня і весяліся, Сыёне. Ты ж, Чыстая, красуйся, Багародзіца, бо Той, каго Ты нарадзіла, з мёртвых устаў.<br>
<br>
О Боскае, о любае, о найсьвятое слова Тваё: Ты, Хрысьце, абяцаў быць з намі да канца сьвету. Мы ж, што жывем з гэтай надзеяю, радуемся.<br>
<br>
Ты, Хрысьце, наша вялікая і сьвятая Пасха, Слова Божае, Мудрасьць і Сіла. Дай нам больш дасканала зьяднацца з Табою ў незаходны дзень валадарства Твайго.<br>
<br>
Анёл усклікнуў Поўнай ласкі: Чыстая Дзева, радуйся! І зноў кажу: «Радуйся!», бо Твой Сын уваскрос на трэці дзень з магілы і мёртвых узьняў з Сабою. Людзі, весяліцеся!<br>
<br>
<font color="#d00505"><strong>Канон міраносіцаў</strong> <em>(тон 2). Ірмас.</em></font> Тую, якая надпрыродна зачала ва ўлоньні целам Слова, што зазьзяла спрадвеку ад Айца, несьціханымі песьнямі, верныя, узьвялічым.<br>
<br>
Ты, усемагутны Збавіцелю, зрабіў спадкаемцам духоўнага раю разбойніка, які на крыжы прызнаў Цябе Богам. Успомні і мяне, які клічу Цябе.<br>
<br>
Ты, Ісусе, які на Сынаі даў угодніку Твайму Майсею табліцы Закону, дзеля нас цярпеў біцьцё і апляваньне ад беззаконьнікаў.<br>
<br>
Ты, Збавіцелю, які даў нам Цела Тваё і Кроў як спажыву для вечнага жыцьця, пакаштаваў дзеля нас воцату і жоўці.<br>
<br>
Прабіты ў бок кап’ём, Ты, Хрысьце, праліў Тваю ўсячыстую кроў і пачэсную ваду, быццам невычэрпную крыніцу для ўсяго сьвету.<br>
<br>
Залічаны да мёртвых, Ты мёртвых ажывіў; пакладзены ў магілу, Ты спустошыў магілы, пекла паланіў і Адама ўваскрасіў.<br>
<br>
Калі Ты, Ісусе Хрысьце, уваскрос, вораг быў зьвязаны, пекла палоненае, магілы апусьцелі, а тыя, што ў апраметнай, усталі і пакланіліся Табе.<br>
<br>
Хто ўкраў мёртвага, дый яшчэ голага? Чаму ашукваеце сябе, габрэі? Уваскрос Хрыстос і зьнішчыў путы і брамы пякельныя.<br>
<br>
Слава Табе, Хрысьце Збавіцелю, Крыніца жыцьця, Сьвятло для тых, што жывуць у цемры няведаньня. Ты прасьвятліў усю зямлю ўстаньнем Тваім.<br>
<br>
Разам з міраносіцамі і боскімі вучнямі ўсхвалім высакароднага райцу Язэпа як прапаведніка ўваскрасеньня Хрыстовага.<br>
<br>
Усхвалім цудоўнага Язэпа разам з Нікодымам і вернымі міраносіцамі, і ўсклікнем: «Госпад сапраўды ўваскрос!»<br>
<br>
<strong>Слава...</strong><br>
<br>
Беспачатны Ты, Ойча, няствораны Ты, Сыне, роўнапасадны Ты, Духу Сьвяты, адзін прыродаю ў трох асобах, адзіны існы Божа.<br>
<br>
<strong>Цяпер...</strong><br>
<br>
Хай радуецца Ясей і цешыцца Давід, бо вось Дзева, як Богам пасаджаны парастак, вырасьціла вечна жывую кветку – Хрыста.<br>
<br>
<em><font color="#d00505">Катавасія.</font></em> Сьвяціся, сьвяціся, Новы Ерусаліме, бо слава Гасподняя зазьзяла над табой. Радуйся сёньня і весяліся, Сыёне. Ты ж, Чыстая, красуйся, Багародзіца, бо Той, каго Ты нарадзіла, з мёртвых устаў.<br>
<br>
<br>
<font color="#d00505"><strong>Экзапастыляр.</strong> <em>Велікодны.</em></font> Целам заснуўшы як мёртвы, Уладару і Госпадзе, на трэці дзень Ты ўваскрос і Адама ад тленнасьці ўзьняў, перамогшы сьмерць. Пасха нятленная, сьвету збаўленьне!<br>
<br>
<strong>Слава... цяпер...</strong><br>
<br>
<em><font color="#d00505">Міраносіцаў.</font></em> Паслухайце, жанчыны, голасу радасьці: Пераможца пекла ўзьняў ад тленнасьці сьвет. Бяжыце і абвясьціце маім прыяцелям добрую вестку: «Жадаю каб радасьць зазьзяла стварэньню майму там, дзе раней панаваў сум».<br>
<br>
<br>
<em><font color="#d00505">Пахвальныя псалмы і ўсё апошняе: нядзельныя 2-га тону.<br>
<br>
Евангельская сьціхіра трэцяя.</font></em>