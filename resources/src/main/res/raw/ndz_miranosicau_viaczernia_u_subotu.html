<!DOCTYPE HTML><strong><font color="#d00505">НЯДЗЕЛЯ МІРАНОСІЦАЎ<br>
<br>
ВЯЧЭРНЯ Ў СУБОТУ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»</font></em></strong><em><font color="#d00505"> сем песьняў нядзельных з актоіху 2-га тону, пасьля – тры наступныя:<br>
<br>
(Тон 2)</font></em> Жанчыны-міраносіцы прыйшлі на досьвітку з духмянымі алейкамі да магілы Гасподняй і знайшлі тое, на што не спадзяваліся. Яны здумеліся, калі ўбачылі адвалены камень, і казалі адна адной: «Дзе пячаці магільныя, дзе Пілатава варта і ўся ахова?» Калі яны так дзівіліся, вось зьявіўся ім анёл, поўны сьветласьці, і сказаў ім: «Чаму з плачам шукаеце Жывога, які ажывіў род людзкі? Хрыстос Бог наш устаў з мёртвых як усемагутны і дараваў усім нятленнасьць і вечнае жыцьцё, прасьвятленьне і багацьце зьмілаваньня Свайго».<br>
<br>
Чаму, вучаніцы, зьмешваеце міра з сьлязамі? Гляньце: вось камень адвалены і магіла пустая; Жыцьцё перамагло тленнасьць – сьведчаць пра гэта пячаці і вартаўнікі, што паснулі. Божым целам сьмяротнае збаўляецца, а пекла галосіць. Дык ідзіце і з радасьцю абвясьціце апосталам: «Хрыстос – першынец з мёртвых, – умярцьвіў сьмерць і чакае вас у Галілеі».<br>
<br>
Міраносіцы прыйшлі зранку да магілы і, прыпаўшы, шукалі Цябе, Хрысьце, каб памазаць усячыстае цела Тваё. Пачуўшы вестку ад анёла, яны з радасьцю сказалі апосталам, што ўваскрос Уладар нашага збаўленьня. Ён паланіў сьмерць і даў сьвету вечнае жыцьцё і багацьце зьмілаваньня Свайго.<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Жанчыны-міраносіцы прыйшлі да магілы Тваёй; яны агледзелі магільныя пячаці і, не знайшоўшы ўсячыстага цела Твайго, з плачам адышлі і казалі: «Хто ўкраў нашую надзею? Хто схаваў мёртвага, голага і памазанага алейкамі, адзінае суцяшэньне Маці сваёй? Як гэта памёр Той, што мёртвых ажыўляў; як пахаваны быў Той, хто паланіў пекла? Устань, Збавіцелю, у сіле на трэці дзень, як Ты прадказаў, і збаў душы нашыя».<br>
<br>
<strong>Цяпер...</strong><br>
<br>
<em><font color="#d00505">Дагматык (тон 2).</font></em> Цень Закону мінуў з прыйсьцем ласкі: як некалі куст, ахоплены агнём, не згараў, так і Ты, Дзева, пасьля родаў Дзеваю засталася; замест слупа вогненнага Сонца праведнае зазьзяла; замест Майсея – Хрыстос, Збавіцель душ нашых.<br>
<br>
<br>
<font color="#d00505"><strong>Ліцьця</strong></font><br>
<br>
<em><font color="#d00505">(Тон 1)</font></em> «Жанчыны міраносіцы, навошта вы прыйшлі да магілы, чаму шукаеце Жывога сярод мёртвых? Усьцешцеся, бо Госпад уваскрос!» – анёл усклікнуў.<br>
<br>
Жанчыны з страхам прыйшлі да магілы, каб памазаць духмянымі алейкамі цела Тваё. Не знайшоўшы яго, яны ўстрывожыліся, бо ня ведалі, што Ты ўваскрос. Але анёл зьявіўся ім і сказаў: «Хрыстос уваскрос, даруючы нам веліч міласэрнасьці».<br>
<br>
Марыя Магдалена з другой Марыяй прыйшлі на магілу, шукаючы Госпада, і ўбачылі сьветлага, быццам маланка, анёла, які сядзеў на камені і сказаў ім: «Чаму шукаеце Жывога сярод мёртвых? Ён уваскрос, як прадказаў; убачыце яго ў Галілеі». Дык і мы ўсклікнем Яму: «Госпадзе, які ўваскрос з мёртвых, слава Табе!»<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Прасі, Язэпе, цела Хрыста і пакладзі Яго ў новай магіле: бо Яму належыць выйсьці з магілы, быццам з хораму. Госпадзе, які скрышыў уладу сьмерці і адчыніў людзям дзьверы райскія, слава Табе!<br>
<br>
<strong>Цяпер...</strong><br>
<br>
<font color="#d00505"><em>(Тон 6)</em></font> Творца і Збавіцель мой, Усячыстая, Госпад Хрыстос, выйшаўшы з улоньня Твайго, у мяне апрануўся і ад першага Адамавага праклёну вызваліў. Дзеля гэтага Табе, Багародзіца, як Маці Божай і Дзеве, разам з анёламі нязмоўкна ўсклікаем «Радуйся!» Радуйся, Уладарка, Заступніца, Абарона і Збаўленьне душаў нашых.<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 2)</font></em> Уваскрасеньне Тваё, Хрысьце Спасе, прасьвятліла ўвесь сусьвет, і Ты паклікаў да Сябе ўсё стварэньне. Усемагутны Госпадзе, слава Табе.<br>
<br>
<font color="#d00505"><em>Далей Велікодныя песьні з іхнімі прысьпевамі:</em></font><br>
<br>
<em><font color="#d00505">Верш.</font></em> Хай уваскрэсьне Бог і разьбягуцца ворагі Яго, і хай уцякуць ад Яго ўсе ненавісьнікі Яго.<br>
<br>
Пасха сьветлая нам сёньня зьявілася, Пасха новая, сьвятая, Пасха тайная, Пасха ўсяслаўная, Пасха – Хрыстос Збавіцель, Пасха чыстая, Пасха вялікая, Пасха верных, Пасха, што дзьверы райскія нам адчыняе, Пасха – асьвячэньне ўсіх верных.<br>
<br>
<font color="#d00505"><em>Верш.</em></font> Хай зьнікнуць так, як зьнікае дым, і як тае воск ад агню.<br>
<br>
Ідзіце, жанчыны-дабравесьніцы, і, што бачылі, Сыёну скажыце: Прымі ад нас радасную вестку пра ўваскрасеньне Хрыстовае; весяліся, сьвяткуй і радуйся, Ерусаліме, бачачы Ўладара Хрыста, які, быццам жаніх, з магілы выходзіць.<br>
<br>
<font color="#d00505"><em>Верш.</em></font> Так хай згінуць грэшнікі ад аблічча Божага, а праведнікі хай узрадуюцца.<br>
<br>
Жанчыны-міраносіцы, што прыйшлі на досьвітку да магілы Жыцьцядаўцы, знайшлі анёла, які сядзеў на камені, і той абвясьціў ім, кажучы: «Чаму шукаеце Жывога сярод мёртвых, чаму плачаце па Несьмяротным, быццам Ён сьмяротны? Ідзіце, занясіце добрую вестку вучням Яго».<br>
<br>
<font color="#d00505"><em>Верш.</em></font> Вось дзень, што Госпад стварыў, дзень радасьці і весялосьці для ўсіх нас.<br>
<br>
Пасха красная, Пасха Гасподняя, Пасха; Пасха ўсяслаўная сёньня зазьзяла нам. Пасха – радасна адзін аднаго абдымем! О, Пасха – вызваленьне ад суму, бо сёньня з магілы, быццам з хораму, зазьзяў Хрыстос, і жанчынаў напоўніў радасьцю, кажучы ім: Нясіце добрую вестку апосталам.<br>
<br>
<strong>Слава...</strong><br>
<br>
<em><font color="#d00505">Стыхіра з вячэрні Вялікай пятніцы (тон 5):</font></em> Цябе, які апранаешся ў сьвятло, быццам у вопратку, Язэп разам з Нікодымам зьняў з крыжа і, убачыўшы Цябе голага і непахаванага, заплакаў з глыбіні сэрца і сказаў: «Гора мне, наймілейшы Ісусе! Убачыўшы Цябе на крыжы павешанга, сонца памеркла, зямля ў страху ўскалыхнулася, і заслона царкоўная разарвалася. Вось гляджу цяпер на Цябе, які дзеля мяне дабравольна прыняў сьмерць: як я Цябе пахаваю, Божа мой, якім палатном спаўю Цябе? Якімі рукамі дакрануся да нятленнага цела Твайго, і якія песьні пяяць буду на адыход Твой, Усядобры? Узьвялічваю цярпеньні Твае, слаўлю пахаваньне, а з ім і ўваскрасеньне Тваё, і клічу: Госпадзе, слава Табе!»<br>
<br>
<strong>Цяпер...</strong><br>
<br>
Уваскрасеньня дзень! Прасьветлімся ўрачыстасьцю і адзін аднаго абдымем; скажам «Браты!» і тым, што ненавідзяць нас, прабачыўшы ўсё дзеля ўваскрасеньня; і ўсклікнем вось так:<br>
<br>
Хрыстос уваскрос з мёртвых, сьмерцю сьмерць зваяваў і тым, што ў магілах, жыцьцё дараваў. <em><font color="#d00505">(Тройчы)</font></em><br>
<br>
<br>
<strong><font color="#d00505">Адпушчальныя трапары<br>
<br>
Трапар нядзельны</font></strong> <font color="#d00505"><em>(тон 2).</em></font> Калі Ты зышоў да сьмерці, Жыцьцё несьмяротнае, Ты зьнішчыў пекла зьзяньнем боскасьці Тваёй; калі ж Ты і памерлых з апраметнай уваскрасіў, усе сілы нябесныя ўсклікнулі: "Жыцьцядаўча Хрысьце Божа наш, слава Табе!"<br>
<br>
<strong>Слава...</strong><br>
<br>
<em><font color="#d00505">(Тон 2)</font></em> Высакародны Язэп зьняў з дрэва ўсячыстае цела Тваё і, спавіўшы яго ў чыстае палатно з духмянасьцямі, у магіле новай паклаў.<br>
<br>
<strong>Цяпер...</strong><br>
<br>
Анёл зьявіўся ля магілы жанчынам-міраносіцам і ўсклікнуў: «Алейкі мёртвым патрэбныя, Хрыстос жа тленнасьці не зазнаў. Дык усклікніце: Уваскрос Хрыстос, даючы сьвету багацьце Свайго зьмілаваньня».