<!DOCTYPE HTML><font color="#d00505"><strong>Пятніца пасьля Нядзелі самаранкі ўвечары<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
Першыя тры песьні з Вячэрні Нядзелі самаранкі:<br>
<br>
(Тон 1)</em></font> Крыніца цудаў прыходзіць а шостай гадзіне да крыніцы, каб улавіць дачку Эвы. Некалі Эва, ашуканая зьмяёю, была выгнаная з раю. А цяпер прыходзіць самаранка зачарпнуць вады. Убачыўшы яе, Збавіцель кажа: «Дай Мне напіцца, і Я напаю цябе вадой жывою». Навучаная, яна вярнулася ў горад і сказала людзям: «Ідзіце пабачыць Хрыста Госпада, Збаўцу душ нашых».<br>
<br>
<em><font color="#d00505">(Тон 2)</font></em> Калі Госпад прыйшоў да студні, самаранка прасіла Добрасардэчнага: «Дай мне напіцца з крыніцы веры, каб мне атрымаць ваду хросту, радасьць і збаўленьне». Жыцьцядаўча Госпадзе, слава Табе!<br>
<br>
Спрадвечны і адзінасутны Сын і Слова Бога Айца, Крыніца аздараўленьняў, прыйшоў да крыніцы. Тады з Самарыі прыйшла жанчына зачэрпнуць вады, і Збавіцель кажа ёй: «Дай мне напіцца вады і ідзі, пакліч мужа твайго». Яна, жадаючы схаваць праўду ад Бога, быццам ад чалавека, кажа: «Ня маю мужа». Настаўнік жа ёй у адказ: «Праўду сказала ты, што мужа ня маеш. Ты мела пяць мужоў, і той, якога маеш цяпер, ня муж табе». Яна зьдзівілася гэтым словам і пабегла ў горад, голасна расказваючы людзям і кажучы: «Хадзіце пабачыць Хрыста, які дае сьвету багацьце зьмілаваньня».<br>
<br>
<em><font color="#d00505">Тры песьні з мінэі.</font></em><br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Каля студні Якуба сустракае Ісус самаранку, і Той, які хмарамі спавівае зямлю, просіць у яе вады. Што за цуд! Той, каго носяць хэрувімы, размаўляе з блудніцай; просіць вады Той, хто над водамі зямлю павесіў; вады шукае Той, хто напаўняе вадою крыніцы і азёры. Ён жадае прыцягнуць да Сябе зьняволеную ненавісным ворагам і напаіць жывою вадою тую, якая мучылася грэшнай гарачкаю, як адзіны добрасардэчны і Чалавекалюбны.<br>
<br>
<strong>Цяпер...</strong><br>
<br>
<em><font color="#d00505">Дагматык (тон 4).</font></em> Прарок Давід, які дзякуючы Табе стаўся богаайцом, у песьні Таму, хто вялікія рэчы для Цябе ўчыніў, так пра Цябе прадказаў: «Каралева стала па правай руцэ тваёй». Ён паказаў Цябе, як хадайніцу і Маці Жыцьця, бо ад Цябе захацеў прыняць цела і стацца чалавекам Хрыстос Бог, жадаючы аднавіць сатлелы прагнасьцю вобраз свой і знайсьці заблудную ў горных пропасьцях авечку, каб, узяўшы яе на плечы, прынесьці да Айца і даць ёй месца разам з нябеснымі сіламі, і збавіць, Багародзіца, сьвет у велічы і багацьці міласэрнасьці Сваёй.<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 4)</em></font> Жыцьцядайнаму крыжу Твайму безустанку пакланяемся, Хрысьце Божа, і славім трохдзённае ўваскрасеньне Тваё, якім Ты, усясільны, абнавіў людзкую прыроду і, як добры і Чалавекалюбец, адчыніў зноў да неба ўваход.<br>
<br>
<font color="#d00505"><em>Верш.</em></font> Госпад пануе, Ён апрануўся ў красу. Апрануўся Госпад у сілу і падперазаўся.<br>
<br>
Будучы прыбітым дабравольна да дрэва Крыжовага, Ты, Збавіцелю, адмяніў праклён дрэва непаслушэнства, і зышоўшы ў пекла, як Усемагутны, путы сьмяротныя разарваў. Дзеля гэтага пакланяемся Твайму ўваскрасеньню з мёртвых, клічучы радасна: «Усемагутны Госпадзе, слава Табе!»<br>
<br>
<em><font color="#d00505">Верш.</font></em> Ён умацаваў сусьвет, што не зварухнецца.<br>
<br>
Ты, Хрысьце, разбурыў медныя вароты, і сьмерцю Тваёю зьнішчыў сьмерці ўладарства, і вызваліў род людзкі ад тленнасьці, даючы сьвету жыцьцё і нятленнасьць, і веліч зьмілаваньня.<br>
<br>
<em><font color="#d00505">Верш</font></em>. Дому Твайму належыцца сьвятасьць, Госпадзе, праз усе дні.<br>
<br>
Ты, Госпадзе, узышоўшы на крыж, прадзедаў праклён адмяніў і, зышоўшы да пекла, вечных вязьняў вызваліў і дараваў несьмяротнасьць людзкому роду. Дзеля гэтага ў песьнях славім жыцьцядайнае і збавеннае ўваскрасеньне Тваё.<br>
<br>
<strong>Слава... цяпер...</strong><br>
<br>
<em><font color="#d00505">(Тон 8)</font></em> Калі Ты, Хрысьце Божа, у невыказным провідзе Тваім зьявіўся на зямлі, самаранка, пачуўшы слова Тваё, Чалавекалюбча, пакінула ля крыніцы вёдры і пабегла ў горад сказаць: «Хадзіце пабачыць Сэрцазнаўца: ці часам ня Ён – чаканы Хрыстос, што мае багацьце міласэрнасьці?»<br>
<br>
<br>
<strong><font color="#d00505">Адпушчальныя</font></strong> <font color="#d00505"><strong><font color="#d00505">трапары</font></strong></font><br>
<br>
<em><font color="#d00505">Трапар сьвятога дня.</font></em><br>
<br>
<strong>Слава... цяпер...</strong><br>
<br>
<font color="#d00505"><strong>Трапар нядзельны</strong> <em>(тон 4).</em></font> Сьветлую вестку аб уваскрасеньні і аб адмене прадзедаўскага асуджэньня ад анёла пачуўшы, Гасподнія вучаніцы апосталам з радасьцю сказалі: «Сьмерць пераможаная, Госпад Бог уваскрос, даруючы сьвету багацьце Свайго зьмілаваньня».