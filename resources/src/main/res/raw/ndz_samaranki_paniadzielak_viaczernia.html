<!DOCTYPE HTML><font color="#d00505"><strong>Панядзелак пасьля Нядзелі самаранкі ўвечары</strong><br>
<br>
<em>На <strong>«Госпадзе, Цябе клічу...»:</strong><br>
<br>
Першыя тры песьні з пятніцы Паловы сьвята:<br>
<br>
(Тон 1)</em></font> Творца ўсіх і Жыцьцядаўца, спрадвечнае Слова Айца, прыняўшы дабравольна ад Дзевы цела, стаўся чалавекам, і ў дабарыні Сваёй крынічыць невымоўную мудрасьць усім.<br>
<br>
Калі настала палова законнага сьвята, Ты, Хрысьце, Уладару Закону, прыйшоў у сьвятыню і навучаў з уладаю людзей, выкрываючы кніжнікаў на аснове пісаньняў, і зьдзіўляючы ўсіх мудрасьцю слоў Тваіх і цудоўнымі знакамі.<br>
<br>
Падаўца мудрасьці і ўсяго добрага вылівае Боскія струмені з вечнай крыніцы і кліча: «Прыйдзіце да Мяне ўсе, што маеце смагу, зачарпніце вады, і рэкі боскіх дараваньняў з улоньня вашага пацякуць».<br>
<br>
<em><font color="#d00505">Тры песьні з мінэі.</font></em><br>
<br>
<strong>Слава... цяпер...</strong><br>
<br>
Калі Ты, Хрысьце Божа, прыйшоў у палове сьвята ў сьвятыню, тады Ты навучаў людзей, кажучы: «Хто верыць у Мяне, калі і памрэ, жыць будзе». А габрэі з фарысэямі, садукеямі і кніжнікамі, поўныя злосьці, казалі: «Хто гэты блюзьнерца?» Не разумелі яны, што Ты вечна існуеш, роўны славаю Айцу і Духу: Божа наш, слава Табе.<br>
<br>
<br>
<strong><font color="#d00505">Вершапесьні</font></strong><br>
<br>
<em><font color="#d00505">(Тон 4)</font></em> Будучы дабравольна прыбітым да крыжовага дрэва, Ты, Збавіцелю, забарону дрэва непаслушэнства адмяніў і, зышоўшы да пекла, як усемагутны Бог, путы сьмерці разарваў. Дзеля гэтага пакланяемся Твайму трохдзённаму ўваскрасеньню і радасна клічам: «Усемагутны Госпадзе, слава Табе!»<br>
<br>
Хто, Госпадзе, трапіўшы ў буру, ня выратуецца, прыбегшы да Твайго прыстанішча? Або хто, занядужаўшы, ня выздаравее, пакаштаваўшы Тваіх лекаў? Госпадзе, Творча ўсяго і лекару нядужых, перш чым мне зусім згінуць, збаў мяне.<br>
<br>
Ты, што прымаеш цярпеньні мучанікаў сьвятых, і ад нас прымі, Чалавекалюбча, песьню хвалы, і малітвамі іх даруй нам веліч зьмілаваньня Твайго.<br>
<br>
<strong>Слава... цяпер...</strong><br>
<br>
<em><font color="#d00505">(Тон 3)</font></em> У палове сьвята славім Таго, хто ўчыніў збаўленьне пасярод зямлі. Паміж двух злачынцаў Жыцьцё на дрэве вісела, адказваючы маўчаньнем на блюзьнерствы аднаго, а другому, які ўверыў, сказаўшы: «Сёньня яшчэ будзеш са Мною ў раі». Зышоўшы ў магілу, Ён паланіў пекла і ўваскрос на трэці дзень для збаўленьня душ нашых.<br>
<br>
<br>
<strong><font color="#d00505">Адпушчальныя трапары</font></strong><br>
<br>
<em><font color="#d00505">Адпушчальны трапар сьвятога дня.</font></em><br>
<br>
<strong>Слава... цяпер...</strong><br>
<br>
<font color="#d00505"><strong>Трапар Паловы сьвята</strong> <em>(тон 8).</em></font> У палове сьвята сасьмяглую душу маю вадою набожнасьці напаі, Збавіцелю, бо Ты ж некалі ўсклікнуў да ўсіх: «Хто мае смагу, хай прыходзіць да Мяне і п’е». Крыніца жыцьця нашага, Хрысьце Божа, слава Табе.