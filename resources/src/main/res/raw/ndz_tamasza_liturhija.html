<!DOCTYPE HTML><font color="#d00505"><strong>НЯДЗЕЛЯ ТАМАША (АНТЫПАСХА)<br>
<br>
ЛІТУРГІЯ</strong></font><br>
<br>
<strong><font color="#d00505">Трапар</font></strong> <em><font color="#d00505">(тон 7).</font></em> Хоць магіла была запячатаная, Ты, Хрысьце Божа, зазьзяў з магілы; і хоць дзьверы былі зачыненыя, Ты, Уваскрасеньне ўсіх, прыйшоў і стаў сярод вучняў Тваіх, абнаўляючы ў нас праз іх дух правы ў вялікай міласэрнасьці Тваёй.<br>
<br>
<strong>Слава... цяпер...<br>
<br>
<font color="#d00505">Кандак</font></strong> <em><font color="#d00505">(тон 8)</font></em><font color="#d00505">.</font> Дапытліваю рукою Тамаш дакрануўся да жыцьцядайнага боку Твайго, Хрысьце Божа, калі Ты ўвайшоў праз зачыненыя дзьверы, і разам з іншымі апосталамі ўсклікнуў Табе: «Ты – Госпад мой і Бог мой!»<br>
<br>
<font color="#d00505"><strong>Пракімен</strong> <em>(Пс 146.5, 1)</em>.</font> Вялікі Госпад і ўсемагутны, і няма меры розуму яго.<br>
<br>
<em><font color="#d00505">Верш.</font></em> Слаўце Госпада, бо добра пець хвалу яму, бо соладка славіць Бога нашага.<br>
<br>
<strong>Чытаньне Апостальскіх дзеяньняў</strong><br>
<em>(Дз 5.12-20)</em><br>
<br>
У тыя дні рукамі апосталаў рабілася шмат знакаў і цудаў у народзе. Усе яны прабывалі аднадушныя ў прысенку Саламона. Ніхто з чужых не асьмельваўся далучыцца да іх, а народ іх вельмі хваліў. І ўсё больш прыбывала тых – мужчын і жанчынаў, – што ўверылі ў Госпада. Нават выносілі хворых на вуліцы і клалі на ношах і пасьцелях, каб хоць цень Пятра, калі той праходзіў міма, упаў на каго з іх. І зыходзілася ў Ерусалім мноства людзей з навакольных местаў, несучы хворых і тых, каго мучылі нячыстыя духі; і ўсе яны аздараўляліся. Тады першасьвятар і ўсе, што былі з ім з сэкты садукеяў, поўныя зайздрасьці, схапілі апосталаў і ўкінулі іх у грамадзкую вязьніцу. Але анёл Гасподні ўночы адчыніў дзьверы вязьніцы і, вывеўшы іх, сказаў: «Ідзеце і, стаўшы ў сьвятыні, кажыце народу ўсе словы жыцьця гэтага».<br>
<br>
<strong><font color="#d00505">Алілуя</font></strong> <em><font color="#d00505">(Пс 94.1, 3).</font></em> Прыйдзіце, будзем радасна славіць Госпада, будзем пяяць Богу Збавіцелю нашаму.<br>
<br>
<em><font color="#d00505">Верш.</font></em> Бо Госпад – Бог вялікі, і Ўладар магутны над усёй зямлёй.<br>
<br>
<strong>Чытаньне сьвятога Евангельля паводле Яна</strong> <em>(Ян 20.19-31)</em><br>
<br>
Вечарам таго самага першага дня тыдня, калі дзьверы дому, дзе сабраліся вучні, былі зачыненыя дзеля страху перад габрэямі, прыйшоў Ісус, стаў пасярэдзіне і сказаў ім: «Мір вам!» Сказаўшы гэта, паказаў ім рукі свае і бок. І ўсьцешыліся вучні, убачыўшы Госпада. А Ісус сказаў ім зноў: «Мір вам! Як паслаў Мяне Айцец, так Я пасылаю вас». Сказаўшы гэта, дыхнуў на іх, кажучы: «Прыміце Духа Сьвятога. Каму адпусьціце грахі, таму будуць адпушчаныя, а каму затрымаеце, на тым застануцца». Тамаш, адзін з Дванаццацёх, званы Блізьнюк, ня быў з імі, калі прыйшоў Ісус. Іншыя вучні сказалі яму: «Мы бачылі Госпада». Але ён адказаў ім: «Калі не пабачу на руках Ягоных ранаў ад цьвікоў, і не ўкладу пальца майго ў раны ад цьвікоў, і не ўкладу рукі маёй у Ягоны бок, не паверу». І праз восем дзён зноў былі вучні ў доме, і Тамаш з імі. Прыйшоў Ісус праз зачыненыя дзьверы, стаў пасярод іх і сказаў: «Мір вам!» Потым кажа Тамашу: «Дай палец твой сюды і паглядзі рукі Мае; дай руку тваю і ўкладзі ў бок Мой, і ня будзь недаверкам, але вернікам». І сказаў Яму Тамаш у адказ: «Госпад мой і Бог мой!» Ісус сказаў яму: «Ты паверыў таму, што ўбачыў Мяне. Шчасьлівыя тыя, што ня бачылі і ўверылі». Шмат іншых знакаў учыніў Ісус перад сваімі вучнямі, пра якія не напісана ў гэтай кнізе. Гэта ж напісана, каб вы паверылі, што Ісус ёсьць Хрыстос, Сын Божы, і каб, уверыўшы, мелі жыцьцё вечнае.<br>
<br>
<strong><font color="#d00505">Задастойнік:</font></strong> Анёл усклікнуў Поўнай ласкі: Чыстая Дзева, радуйся! І зноў кажу «Радуйся», бо Твой Сын уваскрос на трэці дзень з магілы, і мёртвых узьняў з сабою. Людзі, весяліцеся.<br>
<br>
Сьвяціся, сьвяціся, новы Ерусаліме, бо слава Гасподняя зазьзяла над табой. Радуйся сёньня і весяліся, Сыёне! Ты ж, Чыстая, красуйся, Багародзіца, бо Той, каго Ты нарадзіла, з мёртвых устаў.<br>
<br>
<strong><font color="#d00505">Прычасьнік:</font></strong> Хвалі, Ерусаліме, Госпада; слаў Бога твайго, Сыёне. Алілуя, алілуя, алілуя.<br>
<br>
<em><font color="#d00505">Замест </font></em><strong><em><font color="#d00505">«Мы бачылі...»:</font></em></strong> Хрыстос уваскрос з мёртвых, сьмерцю сьмерць зваяваў, і тым, што ў магілах, жыцьцё дараваў.<br>
<br>
<em><font color="#d00505">Закачэньне Літургіі:</font></em><br>
<br>
<strong><font color="#d00505">Сьвятар:</font></strong> Слава Табе, Хрысьце Божа, надзея наша, слава Табе.<br>
<br>
<strong><font color="#d00505">Людзі:</font></strong> Хрыстос уваскрос з мёртвых, сьмерцю сьмерць зваяваў, і тым, што ў магілах, жыцьцё дараваў. <em><font color="#d00505">(Тройчы) </font></em><br>
<br>
<strong><em><font color="#d00505">Сьвятар:</font></em></strong><em><font color="#d00505"> робіць водпуст.</font></em>