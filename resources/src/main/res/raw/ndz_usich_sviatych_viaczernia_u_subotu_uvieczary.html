<!DOCTYPE HTML><font color="#d00505"><strong>НЯДЗЕЛЯ ЎСІХ СЬВЯТЫХ – У СУБОТУ ЎВЕЧАРЫ</strong></font><br>
<br>
<strong><font color="#d00505">ВЯЧЭРНЯ</font></strong><br>
<br>
<em><font color="#d00505">На <strong>«Госпадзе, Цябе клічу»</strong> шэсьць песьняў нядзельных тону 8 і чатыры наступныя сьвятым:<br>
<br>
(Тон 6)</font></em> Духоўныя вестуны, вучні Збавіцеля, праз веру сталіся прыладамі Духа і разышліся па ўсёй зямлі, сеючы прапаведаваньне богапрыемнае і праведнае. Сваімі намаганьнямі і ласкаю яны прарасьцілі мноствы мучанікаў, якія ў розных цярпеньнях – чвартаваньні, ранах і агні, – сталіся пераймальнікамі збавенных мукаў і цяпер няспынна моляцца за душы нашыя.<br>
<br>
Агорнутыя полымем Гасподняе любові, пачэсныя Хрыстовыя мучанікі не збаяліся агню і, загарэўшыся, быццам Боскія вугалі, папалілі быльлё падступнай дзёрзкасьці і загарадзілі пашчы зьвяроў набожнай малітваю. Прыняўшы сьмяротны прысуд, яны пасеклі варожыя сілы і струменямі крыві сваёй напаілі Царкву і прасьвятлілі яе вераю.<br>
<br>
Мучанікі ўсяслаўныя змагаліся са зьвярамі, прымалі сьмерць ад мяча, капцюроў і агню; іх душылі, прабівалі і секлі на часткі. Яны мужна перанесьлі ўсё ў прадбачаньні будучай узнагароды, нятленных вянцоў і славы, і сёньня няспынна моляцца Хрысту за душы нашыя.<br>
<br>
Апосталаў, мучанікаў і багамудрых сьвятароў, пачэсных жанчынаў сьвятую грамаду, што ва ўсіх краінах цярпелі верна, сьвятымі песьнямі сёньня належна ўсхвалім. Бо ў іх зьядналася нябеснае з зямным, і за свае мукі ласкаю Хрыстоваю яны атрымалі бясстраснасьць. Сёньня, быццам ясныя зоркі, яны прасьвятляюць нас і моляцца за душы нашыя.<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Боскія хоры мучанікаў, аснова Царквы, спаўненьне Евангельля! Вы на справе зьдзейсьнілі навучаньне Збавіцеля. Вашым намаганьнем вароты пякельныя, што расчыніліся, каб праглынуць Царкву, былі зачыненыя зноў; праліцьцём вашай крыві вы высушылі ідальскія ахвярапрынашэньні. Вашая ахвяра нарадзіла паўсюдную Царкву; вы задзівілі анёлаў, і цяпер як пераможцы стаіце перад Богам. Маліце Яго за душы нашыя.<br>
<br>
<strong>Цяпер...<br>
<br>
<em><font color="#d00505">Дагматык</font></em></strong><em><font color="#d00505"> тону 8.</font></em><br>
<br>
<strong>Чытаньне кнігі прарока Ісаі</strong> <em>(Іс 43.9-14</em>)<br>
<br>
Так кажа Госпад: «Хай зьбяруцца разам усе народы, і хай зыдуцца ўсе начальнікі іх. Хто з іх можа абвясьціць гэта, расказаць, што было ад пачатку? Хай прывядуць сьведкаў сваіх для апраўданьня, каб іх маглі пачуць і сказаць: Сапраўды гэта так. Вы – Мае сьведкі, кажа Госпад, – і слугі Мае, якіх Я выбраў, каб усе пазналі і паверылі Мне, і зразумелі, што толькі Я адзін ёсьць. Ніякага бога ня было перада Мною, і пасьля Мяне ня будзе. Я – Госпад, толькі Я ёсьць, і апрача Мяне няма іншага Збаўцы. Гэта Я абвясьціў, выбавіў і прадказаў, а не нехта іншы сярод вас. Вы Мне сьведкі, што Я Госпад Бог ваш. Спрадвеку Я ёсьць, і ніхто з рук Маіх не ўцячэ. Хто можа адмяніць тое, што Я ўчыніў?» Так кажа Госпад, Збаўца ваш, Сьвяты Ізраіля.<br>
<br>
<br>
<strong>Чытаньне кнігі Мудрасьці</strong> <em>(Мудр 3.1-10)</em><br>
<br>
Душы праведных у руцэ Бога, і пакута не кране іх. Вачам неразумных здавалася, што яны памерлі, іхняе перастаўленьне ўважалася за няшчасьце, і адыход іх ад нас – за згубу; але яны прабываюць у супакоі. Бо, хоць паводле людзкога разуменьня іх сустрэла кара, надзея іх поўная несьмяротнасьці. Пацярпеўшы крыху, яны зазнаюць вялікіх дабрадзействаў. Бог іх выпрабаваў і знайшоў годнымі Сябе. Ён іх выпрабаваў, як золата ў горне, і прыняў іх, як цэлапальную ахвяру. У дзень іхняга наведаньня яны зазьзяюць і рассыплюцца, быццам іскры па іржышчы. Будуць судзіць плямёны і панаваць над народамі, і Госпад будзе Ўладаром іхнім давеку. Тыя, што спадзяваліся на Яго, зразумеюць праўду, верныя ў любові будуць з Ім прабываць. Бо ласка і міласэрнасьць Ягоная для сьвятых Яго, і Ён наведае выбраных сваіх.<br>
<br>
<br>
<strong>Чытаньне кнігі Мудрасьці</strong> <em>(Мудр 5.15 – 6.3)</em><br>
<br>
Праведнікі вечна жыць будуць, і іхняя ўзнагарода ў Госпада, і Ўсявышні будзе клапаціцца аб іх. Дзеля гэтага атрымаюць карону славы і вянец красы з рукі Госпада. Ён іх пакрые правай рукой Сваёю, і будзе ахоўваць іх плячом Сваім. За зброю возьме раўнівую любоў Сваю, і ўзброіць стварэньне на пакараньне ворагаў. Апранецца ў панцыр справядлівасьці, і шоламам ягоным будзе суд бесстароньні. За шчыт непераможны возьме Сабе сьвятасьць, і навострыць, быццам меч, гнеў суровы. І разам з Ім увесь сьвет пойдзе на бой супраць бяздумных. Палятуць з хмараў стрэлы маланак, паімчацца да мэты, быццам з нацягнутага луку; і прашчы будуць шпурляць град гневу. Воды марскія ўзбурацца супраць іх, і рэкі затопяць іх бязьлітасна. Уздымецца супраць іх дух Магутнасьці і, быццам бура, іх паразьвявае. Так беззаконьне спустошыць зямлю, а нікчэмнасьць разбурыць пасады моцных. Дык слухайце, уладары, і разумейце! Навучыцеся, суддзі ўсіх канцоў зямлі! Зважайце, начальнікі многіх, што хваліцеся вялікім лікам вашых падданых! Ад Госпада дадзеная вам улада, і сіла – ад Усявышняга.<br>
<br>
<br>
<strong><font color="#d00505">Ліцьця</font></strong><br>
<br>
<em><font color="#d00505">(Тон 1)</font></em> У еднасьці веры будзем сьвяткаваць памяць усіх, што спрадвеку знайшлі ласку ў Бога. Успомнім пачэсных патрыярхаў, прарокаў, апосталаў Хрыстовых, мучанікаў і посьнікаў, якія няспынна моляцца за ўвесь сьвет і збаўленьне душаў нашых.<br>
<br>
Хадзіце, верныя, усхвалім у псалмах і песьнях духоўных слаўную памяць усіх сьвятых: Збавіцелевага Хрысьціцеля, апосталаў, прарокаў і мучанікаў, біскупаў, настаўнікаў царкоўных, посьнікаў і блаславёных, і ўвесь хор сьвятых жанчынаў. Аддаючы пашану ім, аднадушна ўсклікнем: «Усядобры Хрысьце Божа наш, малітвамі іх дай супакой Царкве Тваёй і перамогу над усімі нягодамі, і душам нашым веліч зьмілаваньня».<br>
<br>
Хадзіце, будзем сьвяткаваць у радасьці Сьвятога Духа памяць сьвятых, бо вось прыйшло іхняе сьвята, і напаўняе нас Боскімі дарамі. З чыстым сумленьнем усклікнем радасна і запяём у іхні гонар: «Радуйцеся, усе прарокі, якія прадказалі прыйсьце Хрыста і прадбачылі ясна, што мела стацца. Радуйцеся, апосталы Гасподнія, рыбакі, што сецямі вашымі ловіце ўвесь сусьвет. Радуйцеся, хоры мучанікаў, сабраныя з усяго сьвету і зьяднаныя ў вызнаньні веры, за якую вы пацярпелі і атрымалі вянцы перамогі. Радуйцеся, сьвятыя айцы, што высілкамі сваімі ўтаймавалі пажаданьні цялесныя. Вы былі ўзьнесеныя ў духу на крылах Божай любові да неба, дзе атрымалі вечныя даброты разам з сьвятымі анёламі. Дзеля гэтага, прарокі, апосталы, і мучанікі, маліце Таго, хто вянчаў вас у небе, каб Ён захаваў ад нападаў ворага ўсіх, што з вераю і любоўю спраўляюць вашую памяць.<br>
<br>
<strong>Слава...</strong><br>
<br>
<font color="#d00505"><em>(Тон 5)</em></font> Хадзіце, верныя, пасьпяшым на радаснае сьвята, бо вось прыгатаванае для нас духоўнае застольле. Таемная чаша напоўненая салодкім напіткам – дабрадзейнасцямі мучанікаў, якія прынесьлі сябе ў ахвяру Богу, аддаўшы свае целы на раны і мучэньні. Яны сталіся ўдзельнікамі цярпеньняў Хрыстовых і атрымалі за гэта вянцы перамогі. Зрабі нас, Госпадзе, годнымі быць пераймальнікамі іхніх дабрадзейнасьцяў.<br>
<br>
<strong>Цяпер...</strong><br>
<br>
Ты, усячыстая Дзева – хорам і брама, палац і пасад Уладара. Праз Цябе Збаўца мой, Госпад Хрыстос, Сонца праведнасьці, зазьзяў у цемры, жадаючы прасьвятліць тых, каго Ён стварыў Сваёю рукою на вобраз Свой. Дзеля гэтага, Усяслаўная, маючы матчыную сьмеласьць у Яго, малі Яго няспынна за збаўленьне душ нашых.<br>
<br>
<br>
<font color="#d00505"><strong>Вершапесьні</strong><br>
<br>
<em>Нядзельныя, тон 8.</em></font><br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Прыйдзіце, верныя, суладным хорам сёньня будзем урачыста адзначаць сьветлую і слаўную памяць усіх сьвятых. Усклікнем усе: радуйцеся, слаўныя прарокі і апосталы, мучанікі і сьвятаначальнікі, уся грамада блаславёных і праведнікаў; радуйцеся, хоры сьвятых жанчынаў! Маліце Хрыста за супакой на ўсім сьвеце, за перамогу Царквы над усімі нягодамі, і за зьмілаваньне душаў нашых.<br>
<br>
<strong>Цяпер...</strong><br>
<br>
<em><font color="#d00505">(Тон 6)</font></em> Творца і Збавіцель мой, Усячыстая, Госпад Ісус Хрыстос, выйшаўшы з улоньня Твайго, у мяне апрануўся і ад першага Адамавага праклёну вызваліў. Дзеля гэтага Табе, Бязьвінная, як Маці Божай і Дзеве, разам з анёламі нязмоўкна ўсклікаем: «Радуйся!» Радуйся, Уладарка, заступніца, абарона і збаўленьне душаў нашых.<br>
<br>
<br>
<strong><font color="#d00505">Адпушчальныя трапары</font></strong><br>
<br>
<font color="#d00505"><em>1. Калі ёсьць ліцьця</em><br>
<br>
<strong>Трапар Багародзіцы.</strong></font> Багародзіца Дзева, радуйся, поўная ласкі Марыя, Госпад з Табою, блаславёная Ты між жанчынаў і блаславёны плод улоньня Твайго, бо Ты нарадзіла Збавіцеля душ нашых. <em><font color="#d00505">(Двойчы)</font></em><br>
<br>
<font color="#d00505"><strong>Трапар усім сьвятым</strong> <em>(тон 4).</em></font> Быццам у пурпуру і кужаль, Царква Твая аздобілася крывёю тых, што ва ўсім сьвеце былі сьведкамі Табе, Хрысьце Божа, і праз іх моліць Цябе: «Даброты Твае людзям Тваім зышлі, даруй супакой усяму сьвету, і душам нашым багацьце Твайго зьмілаваньня».<br>
<br>
<br>
<font color="#d00505"><em>2. Калі няма ліцьці</em><br>
<br>
<strong>Трапар нядзельны</strong> <em>(тон 8).</em></font> Ты зышоў з вышыні, Міласэрны, пахаваньне прыняў трохдзённае, каб нас вызваліць ад цярпеньняў: Жыцьцё наша і Ўваскрасеньне, Госпадзе, слава Табе.<br>
<br>
<strong>Слава...</strong><br>
<br>
<font color="#d00505"><strong>Трапар усім сьвятым</strong> <em>(тон 4).</em></font> Быццам у пурпуру і кужаль, Царква Твая аздобілася крывёю тых, што ва ўсім сьвеце былі сьведкамі Табе, Хрысьце Божа, і праз іх моліць Цябе: «Даброты Твае людзям Тваім зышлі, даруй супакой усяму сьвету, і душам нашым багацьце Твайго зьмілаваньня».<br>
<br>
<strong>Цяпер...<br>
<br>
<font color="#d00505">Багародзічны адпушчальны</font></strong> <em><font color="#d00505">(тон 4).</font></em><br>
<br>
Тайна спрадвеку ўкрытая і анёлам невядомая, праз Цябе, Багародзіца, тым, што жывуць на зямлі, сталася яўнаю: Бог прыняў цела ад Цябе, спалучыўшы ў Сабе без зьліцьця дзьве прыроды і пацярпеўшы дзеля нас дабравольна на крыжы, уваскрасіў ім першастворанага і выбавіў ад сьмерці душы нашыя.