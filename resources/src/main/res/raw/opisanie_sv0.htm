<!DOCTYPE HTML><h3>УВАХОД У ЕРУСАЛІМ ГОСПАДА НАШАГА ІСУСА ХРЫСТА (Вербніца)</h3>
<p>У Вялікі тыдзень Сьвятая Царква ў сваіх багаслужэньнях дае нам магчымасьць перажыць разам з Хрыстом Ягоныя апошнія дні на зямлі, Ягоныя пакуты, крыжовую сьмерць і пахаваньне.
У сапраўднасьці Вялікі тыдзень трывае толькі шэсьць дзён, бо ў першы дзень тыдня – нядзелю, – Царква сьвяткуе ўваход Хрыста ў Ерусалім. Хрыстос ведаў, што Яго чакалі наперадзе пакуты і сьмерць, бо “немагчыма, каб прарок памёр вонках Ерусаліму” (Лк 13:33). Тым ня менш сьвята мае радасны і ўрачысты характар. Богаслужбовыя тэксты робяць націск на Боства Таго, Хто ўязджае ў Сьвяты Горад. Ён Той, Хто мае за пасад неба, і за падножак зямлю, Сын спрадвечны і Слова Бога Айца. Сёньня Ён “панізіўся, сеўшы на бяздумнае асьля”. Ён ідзе “на мукі, каб споўніць закон і прароцтвы”. У сапраўднасьці Ягоны ўваход пераможны: Ён “сеў на асьля, быццам на калясьніцу, каб здабыць Сабе ўсе народы”. Таму дзеткі, якія вітаюць Яго воклічам “Гасанна”, прадвяшчаюць радасьць Уваскрасеньня.<br />
Многія з тых, што выйшлі Хрысту насустрач, думалі, што Ён – Месія, “Памазаньнік Божы”, асабліва таму, што яны чулі, як Ён уваскрасіў Лазара. У тым часе ўвесь габрэйскі народ быў ахоплены чаканьнем хуткага прыйсьця Месіі. Аднак ва ўяўленьні большасьці Месія быў ня столькі рэлігійным як палітычным правадыром, які меў вызваліць народ ад чужога панаваньня і адбудаваць каралеўства Давіда. Сьціплы ўезд Хрыста на асьляці не сумяшчаўся з гэтым уяўленьнем, і таму быў непрыймальным, асабліва для тых, што ўважалі сябе за правадыроў народу – сьвятароў, фарысэяў і кніжнікаў. Толькі нявінныя дзеткі адчулі чыстай душою, хто быў Той, што ўваходзіў у Сьвяты Горад, і віталі Яго радаснымі воклічамі: “Гасанна! Блаславёны Той, Хто прыходзіць у імя Гасподняе!”.<br />
Гэтая нядзеля носіць яшчэ назву “Вербніца”. Зьвязана гэта са звычаем бласлаўляць у гэты дзень у царкве пальмавыя ці аліўныя галінкі. У нас замест іх бласлаўляюць вербу. У габрэяў жа ды рымлянаў пальмавая галінка была сымбалем перамогі. Таму яе несьлі ў руках падчас пераможнага паходу. У Новым Запавеце пальмавая галінка сталася таксама сымбалем мучаніцтва. У катакомбах пальму ставілі на магілах мучанікаў як сымбаль іхняй перамогі. Аліўная галінка – сымбаль міру.
