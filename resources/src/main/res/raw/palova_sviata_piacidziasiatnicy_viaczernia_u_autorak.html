<!DOCTYPE HTML><font color="#d00505"><strong>Палова сьвята Пяцідзясятніцы – аўторак увечары<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»</strong> наступныя песьні, паўтараючы кожную:<br>
<br>
(Тон 4)</em></font> Настала сярэдзіна дзён між збавенным Уваскрасеньнем і Боскай Сёмухай. Прасьветленая зьзяньнем абодвух сьвятаў, яна злучае іх у адно і аб’яўляе славу Гасподняга ўзьнясеньня.<br>
<br>
Сыён пачуў вестку пра ўваскрасеньне Хрыстова і ўзрадаваўся, а верныя сыны ягоныя ўсьцешыліся, калі ўбачылі, як агіда хрыстазабойства абмываецца Духам. Усё стварэньне рыхтуецца ўрачыста сьвяткаваць радаснае перапалаўленьне двух сьвятаў.<br>
<br>
Набліжаецца, як напісана, шчодрае выліцьцё Боскага Духа на ўсіх, і сёньняшні дзень прадвяшчае спаўненьне абяцаньня, якое даў Хрыстос вучням Сваім, калі пасьля сьмерці, пахаваньня і ўваскрасеньня Свайго, абвясьціў ім прыйсьце Суцяшальніка.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Сабраўшыся, каб адзначыць сярэдзіну дзён між Тваім, Хрысьце, уваскрасеньнем і прыйсьцем Духа Боскага Твайго, славім у песьнях таямніцу цудаў Тваіх і просім паслаць нам багацьце Твайго зьмілаваньня.<br>
<br>
<br>
<strong>Чытаньне кнігі прарока Міхея</strong><br>
<em>(Міх 4.2-3, 5; 6.2-5, 8)</em><br>
<br>
Так кажа Госпад: «З Сыёну выйдзе закон, і слова Гасподняе з Ерусаліму; і будзе судзіць многіх людзей, і асуджаць магутныя народы далёкія». Бо ўсе людзі пойдуць, кожны сваёй дарогаю, а мы пойдзем у імя Госпада Бога нашага сёньня і давеку. Так кажа Госпад Усемагутны: «Пачуйце, горы, суд Гасподні, і слухайце пільна, асновы зямлі, бо вось Госпад будзе судзіцца з народам Сваім, Ён будзе абвінавачваць Ізраіля, кажучы: “Народзе мой, што Я табе ўчыніў, чым Я цябе засмуціў? Адкажы мне! Я ж вывеў цябе з зямлі ягіпецкай, з дому няволі Я вызваліў цябе; і паслаў перад абліччам тваім Майсея і Аарона, і Марыям. Народзе мой, прыгадай, як раіліся супраць цябе ворагі твае. Хто абвясьціў табе?”» Абвешчана было табе, чалавеча, добрае. Чаго ж жадае ад цябе Госпад, як не таго, каб ты чыніў справядлівасьць і любіў міласэрнасьць, і быў заўсёды пакорны перад Богам тваім? Бо Госпад узьвялічыцца ў магутансьці Сваёй, і будзе пасьвіць статак Свой у супакоі, аж да сканчэньня зямлі.<br>
<br>
<br>
<strong>Чытаньне кнігі прарока Ісаі</strong><br>
<em>(Іс 55.1-3, 6-13)</em><br>
<br>
Усе сасьмяглыя, прыходзьце да вады; прыходзьце – нават калі ня маеце чым заплаціць, – купляць віно і малако. Бо так кажа Госпад Усемагутны: «Людзі мае, чэрпайце з весялосьцю ваду з крыніцы збаўленьня». І скажаш у той дзень: «Сьпявайце Госпаду, гукайце імя Яго, абвяшчайце сярод усіх народаў славу Яго, успамінайце вялікае імя Яго». Людзі мае, паслухайце Мяне, і будзеце спажываць прысмакі, і душа ваша насыціцца дабром. Прыхіліце вушы вашыя і ідзеце па маім шляху, паслухайце Мяне, і душа ваша жыць будзе ў дабрабыце; і Я дам вам вечны запавет, калі вы паклічаце Мяне і захочаце наблізіцца да Мяне. Няхай нязбожны пакіне свой шлях, і чалавек беззаконны адмовіцца ад сваіх намераў і навернецца да Мяне, і Я зьмілуюся над ім і ачышчу грахі яго. Бо думкі Мае не такія, як думкі вашыя, і шляхі вашыя не такія, як шляхі Мае, – кажа Госпад.– І так як неба вышэй за зямлю, так шлях Мой далёкі ад шляху вашага, і думкі вашы ад думак Маіх. І так як дождж або сьнег, што зыходзіць з неба на зямлю і не вяртаецца назад, пакуль не напоіць зямлю, ня зробіць яе пладавітаю, і не запэўніць ураджаю, каб прынесьці насеньне сейбіту і хлеб чалавеку: так і слова, што выходзіць з вуснаў Маіх, ня вернецца да Мяне бясплодным перш як асягне тое, што Я хацеў, і выканае пасьпяхова сваё пасланство. Дык выходзьце вясёлыя, хай вас вядуць у супакоі: горы і ўзгоркі будуць перад вамі радасна скакаць, і дрэвы польныя махаць галінкамі сваімі. Замест пустазельля вырастуць кіпарысы, замест крапівы – мірт. Будзе гэта на хвалу Гасподнюю, як вечны і незьнішчальны помнік». Так кажа Госпад Усемагутны. <br>
<br>
<br>
<strong>Чытаньне кнігі Прыповесьцяў</strong><br>
<em>(Прып 9.1-11)</em><br>
<br>
Мудрасьць збудавала сабе дом і вычасала сем стаўпоў да яго. Забіла свае ахвяры, зьмяшала віно сваё і прыгатавала стол. Паслала слуг сваіх клікаць моцным голасам на пачастунак, кажучы: «Хто прастадушны, хай прыходзіць да мяне». А тым, што жадалі мудрасьці, казала: «Хадзеце, ешце мой хлеб, піце віно, якое я зьмяшала; пакіньце дурасьць – і будзеце жыць; хадзіце шляхамі разважнасьці». Хто жадае навучаць насьмешніка, накліча на галаву сваю няславу; а хто дакарае грэшніка, сам сабе шкодзіць. Не дакарай насьмешніка, бо ён цябе ўзьненавідзіць. Папраў мудрага і ён цябе любіць будзе. Дай мудраму раду, і ён стане мудрэйшым. Навучы праведніка, і ён пабольшыць веды свае. Пачатак мудрасьці – страх Гасподні; і спазнаваньне Сьвятога – розум. Дзякуючы мне дні твае прадоўжацца, і памножыцца лік гадоў тваіх.<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 1)</em></font> Калі настала палова дзён Сёмухі, Хрыстос паказаў боскую сілу Сваю: Ён ацаліў словам Сваім расслабленага і ўзьняў яго з ягонай пасьцелі. Будучы ў людзкім целе, Ён боскім спосабам цуды рабіў і даваў людзям вечнае жыцьцё і багацьце Свайго зьмілаваньня.<br>
<br>
<em><font color="#d00505">Верш.</font></em> Успомні народ Твой, які Ты ад пачатку прызначыў для Сябе.<br>
<br>
У палове сьвята, Ты, Мудрасьць Божая, прыйшоў у сьвятыню, дзе навучаў і выкрываў непакорлівых фарысэяў і кніжнікаў, і казаў усім: «Хто мае смагу, хай прыходзіць да Мяне і п’е жывую ваду, каб ня мець больш смагі давеку; хто верыць у Маю дабрыню, у таго з улоньня пацякуць струмені жыцьця вечнага». Слава велічы дабрыні і спагадлівасьці Тваёй, Хрысьце Божа наш!<br>
<br>
<em><font color="#d00505">Верш.</font></em> Бог – Уладар наш спрадвеку, Ён учыніў збаўленьне пасярод зямлі.<br>
<br>
<em><font color="#d00505">(Тон 2)</font></em> Калі настала палова сьвята, прыйшоў Ісус у сьвятыню і вучыў непакорлівых людзей, кажучы: «Хто мае смагу, хай прыходзіць да Мяне, і п’е ваду жывую вечную, і ён ня будзе мець смагі давеку. Рэкі пацякуць з улоньня таго, хто верыць у Мяне, і ён будзе мець сьвятло жыцьця».<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> У палове сьвятых дзён, калі Ты, Збавіцелю, навучаў, юдэі казалі між сабою: «Як гэта Ён ведае пісаньні, не вучыўшыся?» Не разумелі яны, што Ты – Мудрасьць, якою сьвет быў створаны. Слава Табе!<br>
<br>
<strong><font color="#d00505">Адпушчальны трапар</font></strong><br>
<br>
<font color="#d00505"><em>(Тон 8)</em></font> У палове сьвята сасьмяглую душу маю вадою набожнасьці напаі, Збавіцелю, бо Ты ж некалі ўсклікнуў да ўсіх: «Хто мае смагу, хай прыходзіць да Мяне і п’е». Крыніца жыцьця нашага, Хрысьце Божа, слава Табе.