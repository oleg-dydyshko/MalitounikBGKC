<!DOCTYPE HTML><strong><font color="#d00505">Серада Паловы сьвята Пяцідзясятніцы ўвечары<br>
<br>
ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">«Госпадзе, Цябе клічу...»:</font></em></strong><br>
<br>
<em><font color="#d00505">(Тон 4)</font></em> Разбурыўшы дзяржаву сьмерці, Ты, Хрысьце, сьмерцю Тваёю людзям жыцьцё дараваў, і слаўным уваскрасеньнем у спагадлівасьці Тваёй узьняў род людзкі. Дзеля гэтага пяём Табе песьню хвалы і ўдзячнасьці, сьвяткуючы сьвята трохдзённага сьветлага ўваскрасеньня Твайго, палова якога сёньня мінула, Ісусе Жыцьцядаўча, Збавіцелю душ нашых.<br>
<br>
Перад Тваім пачэснынм Крыжам і мукамі, Ты, Хрысьце ўсемагутны, чыніў слаўныя цуды сярод людзей і, як напісана, у палове законнага сьвята стаў і ўсклікнуў, каб усе чулі: «Хто мае смагу, хай прыходзіць свабодна да Мяне і чэрпае пітво боскае, ваду жывую. Я даю ўсім ваду жыцьця і сілу мудрасьці, у чалавекалюбстве Маім дабравольна ўпадобніўшыся да людзей».<br>
<br>
У бязьмежным чалавекалюбстве Тваім, шматміласэрны Хрысьце, перад Тваімі мукамі, калі Ты як Бог захацеў дабравольна пацярпець, Ты паказаў людзям мноства цудаў; і цяпер мяне, які ляжу, зьняможаны і аслаблены правінамі, узьнімі, як некалі расслабленага, і накіруй на шлях боскіх запаветаў Тваіх.<br>
<br>
<font color="#d00505"><em>Тры песьні з мінэі.</em></font><br>
<br>
<strong>Слава... цяпер...</strong><br>
<br>
<font color="#d00505"><em>(Тон 2)</em></font> Калі Ты, Хрысьце Божа, прыйшоў у палове сьвята ў сьвятыню, тады Ты навучаў людзей, кажучы: «Хто верыць у Мяне, калі і памрэ, жыць будзе». А габрэі з фарысэямі, садукеямі і кніжнікамі, поўныя злосьці, казалі: «Хто гэты блюзьнерца?» Не разумелі яны, што Ты вечна існуеш, роўны славаю Айцу і Духу: Божа наш, слава Табе.<br>
<br>
<br>
<font color="#d00505"><strong>Вершапесьні</strong></font><br>
<br>
<em><font color="#d00505">(Тон 3)</font></em> Мукамі Тваімі, Хрысьце, Ты зацьміў сонца, і зьзяньнем уваскрасеньня Твайго Ты прасьвятліў усё. Прымі нашу малітву, Чалавекалюбча.<br>
<br>
Па ўсёй зямлі разышлося ваша навучаньне, сьвятыя апосталы; вы разбурылі ідальскую спакусу богаразумным прапаведаваньнем; добры высілак ваш, блаславёныя, дзеля гэтага славім і ўсхваляем вашу памяць.<br>
<br>
Мучанікі Твае, Госпадзе, вераю ўмацаваныя, надзеяю падтрымліваныя і зьяднаныя любоўю да Крыжа, мучыцеля ворага зьніштожылі і, атрымаўшы вянцы перамогі, з бесьцялеснымі анёламі моляцца за душы нашы.<br>
<br>
<strong>Слава... цяпер...</strong><br>
<br>
<font color="#d00505"><em>(Тон 3)</em></font> У палове сьвята славім Таго, хто ўчыніў збаўленьне пасярод зямлі. Паміж двух злачынцаў Жыцьцё на дрэве вісела, адказваючы маўчаньнем на блюзьнерствы аднаго, а другому, які ўверыў, сказаўшы: «Сёньня яшчэ будзеш са Мною ў раі». Зышоўшы ў магілу, Ён паланіў пекла і ўваскрос на трэці дзень для збаўленьня душ нашых.<br>
<br>
<br>
<strong><font color="#d00505">Адпушчальныя трапары</font></strong><br>
<br>
<em><font color="#d00505">Трапар сьвятога дня</font>.</em><br>
<br>
<strong>Слава... цяпер...<br>
<br>
<font color="#d00505">Трапар Паловы сьвята</font></strong> <em><font color="#d00505">(тон 8).</font></em> У палове сьвята сасьмяглую душу маю вадою набожнасьці напаі, Збавіцелю, бо Ты ж некалі ўсклікнуў да ўсіх: «Хто мае смагу, хай прыходзіць да Мяне і п’е». Крыніца жыцьця нашага, Хрысьце Божа, слава Табе.