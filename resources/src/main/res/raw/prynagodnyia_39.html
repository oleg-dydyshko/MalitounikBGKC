<!DOCTYPE HTML><strong><font color="#d00505">МАЛІТВА ДА СЬВЯТОГА ЯЗЭПА<br>
ЗА МУЖЧЫНАЎ</font></strong><br>
<br>
Сьвяты Язэпе, галава Найсьвяцейшай Сям’і, давяраем тваёй апецы нашыя сем’і, асабліва нашых мужчынаў: бацькоў, мужоў, сыноў і братоў; усіх мужчынаў, якіх мы ведаем.<br>
<br>
Выпрасі для іх у Бога адвагу абараняць сваіх маці, жонак, дачок і сясьцёр. Няхай іхнія сэрцы будуць уражлівымі і чыстымі, каб яны любілі ўсіх жанчынаў, якія ім даверыліся, бескарыснаю, спачувальнаю і чулаю любоўю. Такая любоў не шукае ўласнай карысьці, але жадае толькі ахвяраваць сябе. Атулі сваёй асабліваю апекаю мужоў і бацькаў, каб яны былі клапатлівымі і ўважлівымі да сваіх жонак і дзяцей, стаючы для іх апораю і даючы пачуцьцё бяспекі.<br>
<br>
Сьвяты Язэпе, паглядзі на бацькаў, мужоў, сыноў і братоў, якія дзеля ўласнай слабасьці ня здольныя несьці адказнасьць за сябе і давераных ім блізкіх. Маліся за іх, каб яны маглі пераадольваць спакусы замкнёнасьці і гвалту і намагаліся выпраўляць нанесеныя крыўды.<br>
<br>
Маліся, о верны Галава Найсьвяцейшай Сям’і, за тых мужоў і айцоў, любоў якіх да ўласнай жонкі і дзяцей згасла.<br>
<br>
Надзея хворых, асаблівым чынам давяраем Тваёй апецы сем’і, у якіх бацькі, мужы і сыны злоўжываюць алкаголем, наносячы гэтым шкоду сабе і бліжнім. Няхай яны з скрухаю прызнаюць сваю хваробу і шукаюць дапамогі ў людзей і ў Бога. Выпрасі для іх ласку пакорнай малітвы, каб у гэтай цяжкай сітуацыі яны ўсім сэрцам зьвярнуліся да Бога з просьбаю аб міласэрнасьці і дапамозе.<br>
<br>
Суцяшальнік засмучаных, давяраем тваёй апецы мужчынаў адзінокіх, разьведзеных і тых, ад якіх адвярнуліся жонкі, дзеці і сябры; тых, якія адчуваюць сябе адкінутымі і пакрыўджанымі. Няхай яны не паддаюцца спакусам абыякавасьці і роспачы і спрабуюць аднаўляць сваё жыцьцё, каб нанова будаваць сужэнскія адносіны.<br>
<br>
Клапатлівы абаронца Ісуса і апякуне Сына Божага, давярай твайму прыёмнаму Сыну маладых мужчынаў, выпрошваючы для іх жаданьне пазнаваць, любіць і насьледаваць цябе. Няхай яны становяцца больш сьмелымі і моцнымі духам, бескарысьлівымі і чулымі да ўсіх людзей, што маюць патрэбу ў дапамозе.<br>
<br>
Люстра справядлівасьці, узор працуючых, маліся за ўсіх, хто знаходзіцца пры ўладзе. Выпрошвай для іх ласку мець сэрцы, чулыя да ўбогіх і адданыя служэньню грамадзтву, каб яны супрацьстаялі эгаізму і прагнасьці. Няхай яны служаць усім грамадзянам і апраўдаюць ускладзеныя на іх надзеі.<br>
<br>
Сьвяты Язэпе, апякуне паміраючых, давяраем тваёй чуйнай апецы цяжкахворых і канаючых. Давяраем табе таксама гадзіну нашай сьмерці. Учыні, каб мы гэтак, як ты, сваёй сьмерцю праславілі Бога. Няхай Госпад адорыць нас ласкаю сыходзіць з гэтага сьвету ў абдымках твайго прыёмнага Сына і ў прысутнасьці тваёй Абраньніцы Марыі.