<!DOCTYPE HTML><font color="#d00505"><strong>Серада пасьля Сёмухі ўвечары<br>
<br>
ВЯЧЭРНЯ</strong><br>
<br>
<em>На </em><strong><em>«Госпадзе, Цябе клічу...»:</em></strong><br>
<br>
<em>(Тон 4)</em></font> Вось настаў дзень радасьці і весялосьці: Дух Сьвяты зьявіўся вучням у агні з вышыні і прасьвятліў усіх. Ён зрабіў рыбакоў мудрымі прапаведнікамі, як напісаў боганатхнёны Лука, і духам патрэбным напоўніў усё. Дзеля гэтага дзівімся ў веры таму, што здарылася, і славім вялікую міласэрнасьць і спагадлівасьць Хрыста Бога нашага.<br>
<br>
Сьвяткуем сьвятую Сёмуху і сілу Духа, і сапраўдную радасьць, спаўненьне Боскай надзеі і спрадвечнае тайны. Дзеля гэтага ўсклікнем: «Творча ўсіх і Слова! Не адымі ад нас, Збавіцелю, Духа Твайго, але малітвамі сьвятых і ўсяхвальных апосталаў пашлі Яго нам з неба і дай супакой душам нашым».<br>
<br>
Адухаўлёныя нябёсы абвяшчаюць сёньня веліч Збавіцеля і па ўсім сьвеце яўна прапаведуюць сілу Боскую Суцяшальніка, прасьвятляюць усё стварэньне вучэньнем сваім і навучаюць славіць адзіную і неразьдзельную ў трох асобах Тройцу.<br>
<br>
<font color="#d00505"><em>Тры песьні з мінэі.</em></font><br>
<br>
<strong>Слава... цяпер...</strong><br>
<br>
<font color="#d00505"><em>(Тон 7)</em></font> Маючы Суцяшальніка Хрыста Бога ў Айца, іншаму Суцяшальніку, які прыйшоў сёньня да нас на зямлю, у веры паклонімся.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 1)</em></font> Духа Сьвятога, які ад Айца паходзіць і ў Сыне праслаўляецца, якім усё трымаецца, існуе, жыве і збаўляецца, бласлаўляем і клічам: «Недасяжны Суцяшальніку, даруй супакой сьвету Твайму!»<br>
<br>
<font color="#d00505"><em>Верш.</em></font> Сэрца чыстае ствары ўва мне, Божа, і дух правы абнаві ў нутры маім.<br>
<br>
Дух Сьвяты, крыніца ўсяго дабра, прыходзіць, каб праз апосталаў напоўніць усю зямлю нябеснай сілаю і Боскай дабрынёю. Дык усклікнем Яму: «Невыказны Суцяшальніку, даруй супакой сьвету Твайму!»<br>
<br>
<font color="#d00505"><em>Верш.</em></font> Не адкінь мяне ад аблічча Твайго, і Духа Твайго Сьвятога не адымі ад мяне.<br>
<br>
Усхвалім Духа Сьвятога, Бога, роўнага прыродаю і славаю з Айцом і Сынам, Сьвятло дасканалае, што ад Сьвятла – спрадвечнага і дасканалага Айца, – праз Сына зазьзяла. Усклікнем Яму: «Жыцьцядаўча-Суцяшальніку, даруй сьвету Твайму супакой!»<br>
<br>
<strong>Слава... цяпер...</strong><br>
<br>
<font color="#d00505"><em>(Тон 8)</em></font> Калі Ты, Госпадзе, паслаў Духа Твайго сабраным апосталам, тады сыны ізраільскія здумеліся, бо чулі, як тыя гаварылі рознымі мовамі, як Дух ім падказваў. Нявучаныя, яны сталіся мудрымі і прывялі народы да веры, прапаведуючы Бога. Дзеля гэтага і мы Табе пяём: «Госпадзе, што зьявіўся на зямлі і ад маны выбавіў нас, слава Табе!»<br>
<br>
<br>
<font color="#d00505"><strong>Адпушчальныя трапары</strong><br>
<br>
<em>Трапар сьвятога дня.</em></font><br>
<br>
<strong>Слава... цяпер...</strong><br>
<br>
<font color="#d00505"><strong>Трапар сьвята</strong></font> <em><font color="#d00505">(тон 8).</font></em> Блаславёны Ты, Хрысьце Божа наш, што рыбакоў напоўніў мудрасьцю, паслаўшы ім Духа Сьвятога, і праз іх улавіў увесь сусьвет. Чалавекалюбча, слава Табе.