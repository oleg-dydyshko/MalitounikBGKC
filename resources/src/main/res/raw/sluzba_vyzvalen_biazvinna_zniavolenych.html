<!DOCTYPE HTML><font color="#d00505"><strong>СЛУЖБА АБ ВЫЗВАЛЕНЬНІ БЯЗЬВІННА ЗЬНЯВОЛЕНЫХ<br>
<br>
На праскамідыі:</strong></font><br>
<br>
Госпадзе Ісусе Хрысьце, Божа наш, які сьвятога апостала Твайго Пятра вызваліў з вязьніцы, прымі ласкава, пакорна молім Цябе, гэтую ахвяру за адпушчэньне грахоў і збаўленьне слугаў Тваіх <em>(</em><font color="#d00505"><em>або:</em></font><em> слугі Твайго) ...</em>, бязьвінна зьняволеных <em>(-ага)</em>, і, як Добры і Чалавекалюбец, захавай іх <em>(яго)</em> ад усякага зла і вярні ім <em>(яму)</em> свабоду.<br>
<br>
<br>
<font color="#d00505"><strong>Літургія</strong></font><br>
<br>
<em><font color="#d00505"><strong>На мірнай літаніі,</strong> пасьля «за падарожнікаў...»:</font></em><br>
<br>
– Каб Госпад Бог прабачыў нявінна зьняволеным слугам сваім <em>(</em><font color="#d00505"><em>або:</em></font><em> зьняволенаму слузе свайму) ...</em> усе іхнія <em>(ягоныя)</em> правіны вольныя і міжвольныя, і каб быў спагадлівым і міласэрным да іх <em>(яго)</em>, памолімся.<br>
<br>
– Каб Госпад Бог пачуў голас нашага пакорнага маленьня, і вызваліў з вязьніцы нявінна зьняволеных слугаў сваіх <em>...</em>, памолімся.<br>
<br>
– Каб Госпад Бог пачуў нашую просьбу за слугаў сваіх <em>...</em>, як некалі пачуў малітвы сьвятой Царквы, якая малілася за вызваленьне Пятра, памолімся.<br>
<br>
– Каб Госпад Бог у вялікай дабрыні сваёй і міласэрнасьці захаваў ад усякага зла слугаў сваіх <em>...</em> і хутка даў ім вызваленьне і свабоду, памолімся.<br>
<br>
– Каб Госпад Бог паказаў сваю міласэрнасьць слугам сваім <em>...</em>, як некалі праведнаму Язэпу ў Ягіпце, і сілаю сваёю хутка вызваліў іх, памолімся.<br>
<br>
<font color="#d00505"><em>«Каб нам выбавіцца ад усякага гневу...» і г. д.</em><br>
<br>
<br>
<strong>Трапар і кандакі</strong></font><br>
<br>
<strong><font color="#d00505">Трапар</font></strong> <font color="#d00505"><em>(тон 2)</em></font>. Як некалі Ты, усядобры Божа, пачуў гарачыя малітвы Царквы за сьвятога апостала Твайго Пятра і вывеў яго з вязьніцы, так і цяпер прымі гэтыя пакорныя нашыя малітвы за слугаў Тваіх, якія нявінна мучацца ў зьняволеньні, захавай іх ад усяго благога і хутка пашлі ім вызваленьне, адзіны Чалавекалюбча.<br>
<br>
<strong>Слава Айцу, і Сыну, і Сьвятому Духу.<br>
<br>
<font color="#d00505">Кандак</font></strong> <font color="#d00505"><em>(тон 5)</em>.</font> Крыніца міласэрнасьці і Бездань дабрыні, Хрысьце Божа, не пагардзі слугамі Тваімі, якія ў горы і цяжкасьцях з вераю клічуць Цябе, і хутка вызвалі іх ад путаў і зьняволеньня, каб ім разам з намі пяяць Табе: Алілуя.<br>
<br>
<strong>Цяпер і заўсёды, і на вякі вякоў. Амін.<br>
<br>
<font color="#d00505">Багародзічны</font></strong> <font color="#d00505"><em>(тон 6).</em></font> Ня маем іншай помачы, ня маем іншай надзеі, апроч цябе, Уладарка, Ты нам памажы. На цябе спадзяемся і Табою хвалімся, мы – слугі твае: ня дай нам пасаромецца.<br>
<br>
<br>
<strong><font color="#d00505">Пракімен:</font></strong> Вызвалі з вязьніцы душу маю, каб мне дзякаваць імю Твайму.<br>
<br>
<font color="#d00505"><em>Верш:</em></font> Госпадзе, пачуй малітву маю, бо я моцна скораны.<br>
<br>
<br>
<strong>Чытаньне Апостальскіх дзеяньняў</strong><br>
<em>(Дз 12.1-11)</em><br>
<br>
У той час цар Ірад падняў руку, каб мучыць некаторых з царквы. Ён забіў мячом Якуба, брата Яна. Убачыўшы, што гэта спадабалася габрэям, ён наважыўся ўзяць і Пятра. А былі дні праснакоў. Схапіўшы, ён пасадзіў яго ў вязьніцу і загадаў чатыром чацьвёркам жаўнераў сьцерагчы яго, намераваючыся пасьля Пасхі вывесьці яго да народу. Дык вось Пятра пільнавалі ў вязьніцы, а царква няспынна малілася за яго Богу. У ноч, калі Ірад меўся вывесьці яго, Пётра спаў між двух жаўнераў, скаваны двума ланцугамі, ды перад брамаю варта пільнавала вязьніцу. І вось зьявіўся анёл Гасподні, і сьвятло зазьзяла ў будынку. Штурхнуўшы Пятра ў бок, ён разбудзіў яго і сказаў: «Уставай хутчэй!» І зваліліся з рук ягоных ланцугі. А анёл сказаў яму: «Падперажыся і надзень твае сандалі». А калі той зрабіў гэта, сказаў: «Накінь плашч твой і ідзі за мною». І, выйшаўшы, Пётра пайшоў за ім. І ня ведаў, ці праўда тое, што сталася праз анёла: яму здавалася, што бачыць прывід. Абмінуўшы першую варту і другую, яны падышлі да жалезнай брамы, што вяла да места, і яна сама сабой расчынілася. Выйшаўшы, яны прайшлі адну вуліцу, і анёл зьнячэўку зьнік. Пётра, прыйшоўшы да сябе, сказаў: «Цяпер ведаю сапраўды, што Госпад паслаў анёла свайго і выхапіў мяне з рукі Ірада і ўсяго, чаго чакаў народ габрэйскі».<br>
<br>
<br>
<font color="#d00505"><strong>Алілуя:</strong></font> З глыбіні клічу Цябе, Госпадзе: Госпадзе, пачуй голас мой.<br>
<br>
<font color="#d00505"><em>Верш:</em></font> Хай вушы Твае будуць уважлівыя да голасу маленьня майго.<br>
<br>
<br>
<strong>Чытаньне сьвятога Евангельля паводле Мацьвея </strong>(<em>Мц 24.9-13)</em><br>
<br>
Сказаў Госпад вучням сваім: «Будуць выдаваць вас на мукі і забіваць вас. І будзеце ўзьненавіджаныя ўсімі народамі за Маё імя. Вера ў шмат каго пахісьнецца, і будуць выдаваць адзін аднаго, і адзін аднаго ненавідзець. І паўстануць многія ілжэпрарокі і ўвядуць у зман многіх. З прычыны памнажэньня беззаконьня шмат у каго астыне любоў. Але хто вытрывае да канца, той будзе збаўлены».<br>
<br>
<br>
<em><font color="#d00505"><strong>На літаніі пасьля Евангельля</strong> пасьля «Яшчэ молімся за годных памяці заснавальнікаў...»:</font></em><br>
<br>
– Хрысьце Божа, які вызваліў з вязьніцы Пятра і вярнуў яго цэлым сьвятой Царкве, зьмілуйся над слугамі Тваімі <em>(</em><font color="#d00505"><em>або:</em></font><em> слугой Тваім) ...</em>, якія <em>(які)</em> нявінна церпяць <em>(-іць)</em> зьняволеньне і за якіх <em>(-ога)</em> мы тут пакорна просім Цябе, каб Ты ў дабрыні Тваёй вызваліў іх <em>(яго)</em> ад путаў і няволі. Молімся Табе, міласэрны Збавіцелю, пачуй нас і зьмілуйся.<br>
<br>
– Госпадзе, адзіны памочнік і абаронца ўбогага і слабога ад сільнага, глянь ласкава на слугаў Тваіх <em>...</em>, якія нявінна мучацца ў вязьніцы, і ў міласэрнасьці Тваёй пашлі ім вызваленьне. Молімся Табе, хутка пачуй нас у Тваёй дабрыні і зьмілуйся.<br>
<br>
– Госпадзе, які некалі ў Ягіпце вызваліў з вязьніцы праведнага Язэпа, вызвалі цяпер з горкай няволі і путаў слугаў Тваіх <em>...</em>. Молімся Табе, Міласэрны Збавіцелю, хутка пачуй нас і зьмілуйся.<br>
<br>
<strong><em><font color="#d00505">«Яшчэ молімся за дабрачынцаў...»</font></em></strong><em><font color="#d00505"> і г. д.</font></em><br>
<br>
<br>
<font color="#d00505"><strong>Прычасьнік:</strong></font> Хай узыдуць да Цябе ўздыханьні зьняволеных. Алілуя, алілуя, алілуя.