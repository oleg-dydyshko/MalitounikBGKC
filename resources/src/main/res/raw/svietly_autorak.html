<!DOCTYPE HTML><font color="#d00505"><strong>СЬВЕТЛЫ АЎТОРАК<br>
<br>
ЮТРАНЬ<br>
<br>
Пахвальныя псалмы</strong></font><br>
<br>
<em><font color="#d00505">(Тон 3)</font></em> Прыйдзіце, усе людзі, і зразумейце веліч тайны! Вось Хрыстос, Збавіцель наш, спрадвечнае Слова, быў укрыжаваны дзеля нас і пахаваны, і ўваскрос з мёртвых, каб збавіць усіх. Дык паклонімся Яму.<br>
<br>
Вартаўнікі расказалі ўсё, што бачылі, але варожы сход, даўшы ім заплату, задумаў скрыць Тваё ўваскрасеньне, якое сьвет славіць. Зьмілуйся над намі.<br>
<br>
Усё напоўнілася радасьцю, атрымаўшы сьведчаньне ўваскрасеньня. Марыя Магдалена прыйшла да магілы і знайшла там анёла, які сядзеў на камяні ў сьветлай вопратцы і казаў: "Чаго шукаеце Жывога сярод мёртвых? Няма Яго тут, Ён уваскрос, як абяцаў, і чакае вас у Галілеі".<br>
<br>
У сьветласьці Тваёй, Уладару Чалавекалюбча, мы ўбачым сьвятло, бо Ты ўваскрос з мёртвых і даў збаўленьне людзкому роду, каб усё стварэньне славіла Цябе, адзінага бязгрэшнага. Зьмілуйся над намі.<br>
<br>
<strong><font color="#d00505">ВЕРШАПЕСЬНІ</font></strong><br>
<font color="#d00505"><em>(з вячэрні нядзелі Вялікадня)</em></font><br>
<br>
<em><font color="#d00505">Верш: (тон 3)</font></em> Хай уваскрэсьне Бог і разьбягуцца ворагі Яго, і хай уцякуць ад Яго ўсе ненавісьнікі Яго.<br>
<br>
Пасха сьветлая нам сёньня зьявілася, / Пасха новая, сьвятая, Пасха тайная, / Пасха ўсяслаўная, Пасха – Хрыстос Збавіцель, / Пасха чыстая, Пасха вялікая, / Пасха верных, Пасха, што дзьверы райскія нам адчыняе, / Пасха – асьвячэньне ўсіх верных.<br>
<br>
<em><font color="#d00505">Верш:</font></em> Хай зьнікнуць так, як зьнікае дым, і як тае воск ад агню. Ідзіце, жанчыны-дабравесьніцы, і, што бачылі, Сыёну скажыце: / Прымі ад нас радасную вестку пра ўваскрасеньне Хрыстовае; / весяліся, сьвяткуй і радуйся, Ерусаліме, / бачачы Ўладара Хрыста / які, быццам жаніх, з магілы выходзіць.<br>
<br>
<em><font color="#d00505">Верш:</font></em> Так хай згінуць грэшнікі ад аблічча Божага, а праведнікі хай узрадуюцца.<br>
<br>
Жанчыны-міраносіцы, што прыйшлі на досьвітку да магілы Жыцьцядаўцы, / знайшлі анёла, які сядзеў на камяні, / і той абвясьціў ім, кажучы: / Чаму шукаеце Жывога сярод мёртвых, / чаму плачаце па Несьмяротным, быццам Ён сьмяротны? / Ідзіце, занясеце добрую вестку вучням Яго.<br>
<br>
<font color="#d00505"><em>Верш:</em></font> Вось дзень, што Госпад стварыў, дзень радасьці і вясельля для ўсіх нас.<br>
<br>
Пасха красная, Пасха Гасподняя, Пасха; / Пасха ўсяслаўная сёньня зазьзяла нам. / Пасха – радасна адзін аднаго абдымем! / О, Пасха – вызваленьне ад суму, / бо сёньня з магілы, быццам з хораму, зазьзяў Хрыстос, / і жанчынаў напоўніў радасьцю, кажучы ім: / Нясеце добрую вестку апосталам.<br>
<br>
<strong>Слава Айцу, і Сыну, і Сьвятому Духу, цяпер, і заўсёды, і на вякі вякоў. Амін.</strong><br>
<br>
Уваскрасеньня дзень! Прасьветлімся ўрачыстасьцю / і адзін аднаго абдымем; / скажам “Браты” і тым, што ненавідзяць нас, / прабачыўшы ўсё дзеля ўваскрасеньня; / і ўсклікнем вось так:<br>
<br>
Хрыстос уваскрос з мёртвых, сьмерцю сьмерць зваяваў і тым, што ў магілах, жыцьцё дараваў. <em><font color="#d00505">(Тройчы)</font></em><br>
<br>
<br>
<br>
<strong><font color="#d00505">ЛІТУРГІЯ<br>
<br>
Пракімен:</font></strong> Душа мая абвяшчае веліч Госпада, і мой дух узрадаваўся ў Богу Збаўцы маім.<br>
<br>
<em><font color="#d00505">Верш:</font></em> Бо Ён глянуў на пакорнасьць служкі сваёй: ад гэтага часу шчасьліваю будуць называць мяне ўсе пакаленьні.<br>
<br>
<strong>Чытаньне Апостальскіх дзеяньняў</strong><br>
<em>(Дз 2.14-21)</em><br>
<br>
У той час выступіў Пётра разам з адзінаццацьмі і пачаў гаварыць голасна да натоўпу: "Мужы юдэйскія і ўсе жыхары Ерусаліму, прыміце да ведама і выслухайце ўважліва тое, што маю сказаць. Гэтыя людзі ня п'яныя, як вам думаецца, бо цяпер толькі трэцяя гадзіна дня; але гэта тое, што прадказаў прарок Яэль: «У апошнія дні – кажа Бог, – вылью Духа майго на кожнае цела, і сыны і дочкі вашыя будуць прарочыць, а юнакі вашыя будуць бачыць аб'яўленьні. Нават на нявольнікаў і нявольніцаў вылью Духа Майго ў тыя дні. I пакажу знакі на небе і на зямлі, кроў і агонь, і стаўпы дыму. Сонца зьменіцца ў цемру, а месяц – у кроў, калі прыйдзе дзень Гасподні, дзень вялікі і страшны. Кожны аднак, хто пакліча імя Гасподняе, будзе збаўлены»". <br>
<br>
<font color="#d00505"><strong>Алілуя:</strong></font> Устань, Госпадзе, на месца спачынку Твайго, Ты і каўчэг сьвятасьці Тваёй.<br>
<br>
<font color="#d00505"><em>Верш: </em></font>Кляўся Госпад Давіду праўдаю і не адступіцца ад яе: ад плоду ўлоньня твайго пасаджу на пасадзе тваім.<br>
<br>
<strong>Чытаньне сьвятога Евангельля паводле Лукі </strong><em>(Лк 24.12-35)</em><br>
<br>
У той час Пётра, устаўшы, пабег да магілы і, нахіліўшыся, убачыў адны пахавальныя палотны. I пайшоў назад, дзівячыся ў сабе з таго, што сталася. I вось двое з іх у гэты дзень ішлі ў сяло, што ляжала шэсьцьдзесят стадыяў ад Ерусаліму, назва яму Эмаус. Яны размаўлялі між сабою пра ўсё, што здарылася. Калі яны так размаўлялі і разважалі між сабою, вось сам Ісус, падышоўшы, пайшоў з імі, але іхнія вочы былі быццам замглёныя, і яны не пазналі Яго. А Ён сказаў ім: "Пра што гэта вы гутарыце між сабою ў дарозе?" Яны, сумныя, затрымаліся. Адзін з іх, на імя Кляопа, кажа Яму: "Ты ж сам быў у Ерусаліме і ня ведаеш, што здарылася там у гэтыя дні?" Ён спытаўся ў іх: "Што такое?" А яны сказалі Яму: "Тое, што здарылася з Ісусам Назаранінам, які быў прарокам магутным у справе і слове перад Богам і людзямі; як першасьвятары і нашыя начальнікі выдалі Яго на сьмерць і ўкрыжавалі. А мы спадзяваліся, што Ён той, які павінен быў вызваліць Ізраіля. Але вось ужо трэці дзень, як усё гэта сталася. Дый некаторыя з нашых жанчынаў зьдзівілі нас: пайшоўшы рана да магілы і не знайшоўшы Ягонага цела, яны прыйшлі, кажучы, што бачылі зьяўленьне анёлаў, якія казалі, што Ён жывы. Некаторыя з нашых пайшлі да магілы і знайшлі так, як казалі жанчыны; Яго ж ня бачылі".<br>
<br>
На гэта Ён сказаў ім: "Якія вы няцямлівыя і павольныя сэрцам, каб верыць усяму, што казалі прарокі! Ці ж ня так трэба было пацярпець Хрысту, каб увайсьці ў сваю славу?" I, пачаўшы ад Майсея, праз усіх прарокаў, выясьніў ім усё, што было пра Яго ў Пісаньнях. I вось наблізіліся да сяла, куды ішлі. Ён зрабіў выгляд, быццам хацеў ісьці далей. Але яны затрымлівалі Яго, кажучы: "Застанься з намі, бо ўжо дзень схіліўся да вечара". І Ён увайшоў, каб застацца з імі. I калі Ён узьлёг з імі (ля стала), Ён узяў хлеб, паблаславіў і, разламаўшы, даў ім. I адкрыліся іхнія вочы, і яны пазналі Яго, але Ён зьнік. I казалі яны між сабою: "Ці ж не гарэла нашае сэрца, калі Ён размаўляў з намі па дарозе і выясьняў Пісаньні?" I, устаўшы, у тую ж хвіліну вярнуліся ў Ерусалім і знайшлі там сабраных Адзінаццацёх і іншых з імі, якія казалі, што Госпад сапраўды ўваскрос і явіўся Сымону. А яны расказалі, што здарылася з імі ў дарозе, і як яны пазналі Яго ў ламаньні хлеба.<br>
<br>
<br>
<br>
<strong><font color="#d00505">ВЯЧЭРНЯ</font></strong><br>
<br>
<em><font color="#d00505">На </font></em><strong><em><font color="#d00505">"Госпадзе, цябе клічу...":</font></em></strong><br>
<br>
<em><font color="#d00505">(Тон 4)</font></em> Жыцьцядайнаму крыжу Твайму безупынна пакланяемся, Хрысьце Божа, і славім трохдзённае ўваскрасеньне Тваё, якім Ты, Усясільны, абнавіў людзкую прыроду і як добры і Чалавекалюбец адкрыў зноў да неба ўваход.<br>
<br>
Прыбіты да крыжовага дрэва, Ты, Збавіцелю, забарону дрэва непаслушэнства адмяніў і, зышоўшы да пекла, як усемагутны Бог, путы сьмерці разарваў. Дзеля гэтага пакланяемся Твайму трохдзённаму ўваскрасеньню і радасна клічам: "Усемагутны Госпадзе, слава Табе!"<br>
<br>
Ты, Госпадзе, разьбіў вароты пекла і сьмерцю Тваёю зьнішчыў сьмерці ўладу, і род людзкі ад тленнасьці выбавіў, даруючы сьвету жыцьцё і нятленнасьць, і багацьце зьмілаваньня Твайго.<br>
<br>
Прыйдзіце, людзі, усхвалім у песьнях трохдзённае ўваскрасеньне Збавіцеля, якім мы вызваліліся ад непарушных пякельных путаў і атрымалі жыцьцё і нятленнасьць. Дык усклікнем усе: "Адзіны Чалавекалюбча, што быў расьпяты і пахаваны, і ўваскрос, збаў нас уваскрасеньнем Тваім".<br>
<br>
Анёлы і людзі, Збавіцелю, славяць Тваё ўваскрасеньне на трэці дзень, якім прасьвятліліся ўсе канцы зямлі, і мы вызваліліся ад варожай няволі. Дык усклікнем усе: "Усемагутны Жыцьцядаўча, Збавіцелю наш, збаў нас уваскрасеньнем Тваім, адзіны Чалавекалюбча!"<br>
<br>
Ты, Хрысьце Божа, разбурыў медзяныя вароты і жалезныя замкі разьбіў, і род людзкі ўваскрасіў. Дзеля гэтага ў адзін голас клічам: "Госпадзе, што ўваскрос з мёртвых, слава Табе!"<br>
<br>
<strong>Слава..:</strong> Нараджэньне Тваё, Госпадзе, ад Айца, пазачаснае і вечнае; Тваё ўцелаўленьне ад Дзевы няўцямнае для людзей і невыказнае; Твой зыход у пекла страшны быў для д'ябла і паплечнікаў яго, бо Ты, уваскросшы на трэці дзень, перамог сьмерць і дараваў сьвету багацьце Твайго зьмілаваньня.<br>
<br>
<strong>Цяпер...:</strong> <font color="#d00505"><em>(Дагматык)</em>.</font> Прарок Давід, які праз Цабе стаўся богаайцом, у песьні Таму, хто вялікія рэчы для Цябе ўчыніў, так пра Цябе прадказаў: "Каралева стала па правай руцэ Тваёй". Ён явіў Цябе, як хадайніцу і Маці Жыцьця, бо ад Цябе захацеў прыняць цела і стацца чалавекам Хрыстос Бог, каб аднавіць сатлелы прагнасьцю вобраз свой і знайсьці заблудную ў горных безданях авечку, каб, узяўшы яе на плечы, прынесьці да Айца і даць ёй месца разам з нябеснымі сіламі, і збавіць, Багародзіца, сьвет у велічы і багацьці міласэрнасьці сваёй.<br>
<br>
<strong><font color="#d00505">Вялікі пракімен</font></strong> <em><font color="#d00505">(Пс 76.2, 3, 4, 14):</font></em> Я голасна клікаў Госпада, і голас мой дайшоў да Бога, і Ён пачуў мяне.<br>
<br>
<font color="#d00505"><em>Верш 1:</em></font> У дзень смутку майго шукаю Бога.<br>
<br>
<font color="#d00505"><em>Верш 2:</em></font> Адмовілася ад пацехі душа мая.<br>
<br>
<font color="#d00505"><em>Верш 3:</em></font> Божа, у сьвятасьці шлях Твой.<br>
<br>
<br>
<font color="#d00505"><strong>Вершапесьні</strong></font><br>
<br>
Ты, Госпадзе, узышоўшы на крыж, прадзедавы праклён адмяніў і, зышоўшы да пекла, вечных вязьняў вызваліў, і дараваў несьмяротнасьць людзкому роду. Дзеля гэтага ў песьнях славім жыцьцядайнае і збавеннае ўваскрасеньне Тваё.<br>
<br>
<strong><em><font color="#d00505">Хай уваскрэсьне Бог..</font></em></strong><em><font color="#d00505">. і г. д. (Гл. вершапесьні вячэрні нядзелі Вялікадня)</font></em>
