<!DOCTYPE HTML><strong><font color="#d00505">СЬВЕТЛЫ ПАНЯДЗЕЛАК</font></strong><br>
<br>
<font color="#d00505"><strong>ЮТРАНЬ</strong><br>
<br>
<em>Усё, як на Вялікдзень аж да <strong>пахвальных псалмаў.</strong> Падчас канону малыя літаніі толькі пасьля трэцяй, шостай і дзевятай песьняў.</em><br>
<br>
<strong>Пахвальныя псалмы</strong><br>
<br>
<em>(Тон 2)</em></font> Усё, што жыве і ўсякае стварэньне пяе хвалу Табе, Госпадзе, бо Ты зьнішчыў крыжом сьмерць, каб явіць людзям Тваё з мёртвых устаньне, адзіны Чалавекалюбча.<br>
<br>
Хай скажуць гэбрэі, як яны не ўпільнавалі Ўладара? Чаму камень не зьбярог Каменя жыцьця? Хай аддадуць Пахаванага, або хай паклоняцца Ўваскросламу і скажуць з намі: "Слава велічы дабротаў Тваіх, Збавіцелю наш, слава Табе!"<br>
<br>
Радуйцеся, людзі, і весяліцеся, бо анёл зьявіўся на магільным камяні, і дабравесьціў, кажучы: "Хрыстос уваскрос з мёртвых, Збаўца сьвету, поўны ўсялякай духмянасьці. Дык радуйцеся, людзі, і весяліцеся!"<br>
<br>
Перад Тваім зачацьцем, Госпадзе, анёл прынёс Поўнай ласкі прывітаньне: "Радуйся!" Анёл таксама адваліў камень ад Тваёй слаўнай магілы ў час уваскрасеньня Твайго. Першы сум перамяніў на радасьць; другі замест сьмерці абвясьціў нам Уладара Жыцьцядаўца. Таму мы клічам: "Госпадзе, Дабрачынца наш, слава Табе!"<br>
<br>
<em><font color="#d00505">Верш:</font></em> Хай уваскрэсьне Бог...<em><font color="#d00505"> і г.д. (гл. вершапесьні вячэрні нядзелі Вялікадня).<br>
<br>
<br>
Пасьля пахвальных псалмаў адразу літанія "Дапоўнім ранішнюю малітву..." і ўсё да канца, як на Велікоднай ютрані.</font></em><br>
<br>
<br>
<br>
<strong><font color="#d00505">ЛІТУРГІЯ</font></strong><br>
<br>
<font color="#d00505"><em>Пачатак, антыфоны, трапары і г. д. як на Вялікдзень.</em><br>
<br>
<strong>Пракімен:</strong></font> Па ўсёй зямлі разышоўся голас іх, і аж да канцоў сьвету словы іх.<br>
<br>
<em><font color="#d00505">Верш:</font></em> Нябёсы абвяшчаюць славу Божую, аб творах рук Ягоных расказвае небасхіл.<br>
<br>
<strong>Чытаньне Апостальскіх дзеяньняў</strong><br>
<em>(Дз 1.12-17, 21-26)</em><br>
<br>
У той час апосталы вярнуліся ў Ерусалім з гары, названае Аліўнаю, што непадалёк ад Ерусаліму, за дзень суботняе хады. Вярнуўшыся, яны ўзышлі ў сьвятліцу. Там былі Пётра і Якуб, Ян і Андрэй, Піліп і Тамаш, Баўтрамей і Мацьвей, Якуб Альфеявы і Сымон Зэлёт, і Юда Якубаў. Усе яны трывалі аднадушна ў малітве разам з жанчынамі і Марыяй, Маці Ісуса, і з Ягонымі братамі. Тады Пётра ўстаў сярод вучняў, – а сабралася іх разам каля ста дваццацёх людзей, – і сказаў: "Браты! Трэба было, каб споўнілася тое пісаньне, у якім Дух Сьвяты вуснамі Давіда прадказаў пра Юду, які быў правадыром тых, што схапілі Ісуса. Ён лічыўся адным з нас і меў частку ў нашым служэньні. Дык трэба, каб адзін з тых мужоў, што былі з намі праз увесь час, калі Госпад Ісус быў з намі, пачынаючы ад хрышчэньня Янавага аж да дня, калі Ён узьнёсься (на неба), стаўся разам з намі сьведкам Ягонага ўваскрасеньня". I паставілі двух: Язэпа, названага Варсаваю, які меў мянушку Юст, і Масея. I, памаліўшыся, сказалі: "Ты, Госпадзе, які ведаеш сэрцы ўсіх, пакажы, каго з гэтых двух Ты выбраў, каб узяў частку апостальскага служэньня, ад якога адпаў Юда, каб ісьці на сваё месца". I кінулі жэрабя аб іх, і выпала жэрабя на Масея, і ён быў далучаны да адзінаццацёх апосталаў.<br>
<br>
<strong><font color="#d00505">Алілуя:</font></strong> Нябёсы славяць цуды Твае, Госпадзе, і вернасьць Тваю – хоры сьвятых.<br>
<br>
<em><font color="#d00505">Верш:</font></em> Бог праслаўлены ў мностве сьвятых.<br>
<br>
<br>
<strong>Чытаньне сьвятога Евангельля паводле Яна </strong><em>(Ян 1.18-28)</em><br>
<br>
Бога ніхто ня бачыў ніколі. Адзінародны Сын, што ёсьць ва ўлоньні Айца, Ён паказаў. А вось сьведчаньне Яна, калі паслалі да яго юдэі з Ерусаліму сьвятароў і левітаў, каб спыталіся ў яго: "Хто ты?" I ён вызнаў і не запярэчыў, а вызнаў: "Я не Хрыстос". Тады спыталіся ў яго: "Што ж? Можа ты Ільля?" А ён адказаў: "Не!"; "Ты прарок?" А ён на гэта: "Не!" Тады сказалі яму: "Хто ты, каб нам даць адказ тым, што паслалі нас? Што ты скажаш сам пра сябе?" Ён адказаў: "Я голас таго, хто гукае ў пустыні: Рабіце простаю дарогу Гасподнюю, як сказаў прарок Ісая". А пасланыя былі з фарысэяў. I пыталіся ў яго, кажучы яму: "Дык чаму ты хрысьціш, калі ты не Хрыстос, ані Ільля, ані прарок?"Ян адказаў ім: "Я хрышчу вадою, (але) сярод вас стаіць Той, каго вы ня ведаеце, хто ідзе за мною і каму я ня годны разьвязаць рамень ягонага абутку". Гэта адбылося ў Бэтаніі, на тым баку Ярдану, дзе Ян хрысьціў.<br>
<br>
<em><font color="#d00505">Далей усё, як на Вялікдзень.</font></em><br>
<br>
<br>
<br>
<strong><font color="#d00505">ВЯЧЭРНЯ</font></strong><br>
<br>
<font color="#d00505"><em>Пачатак як у Велікодную нядзелю вечарам.<br>
<br>
На <strong>"Госпадзе, Цябе клічу...":</strong><br>
<br>
(Тон 3)</em></font> Крыжом Тваім, Хрысьце, сьмерці ўлада зьнішчаная была, і зьніштожаныя хітрасьці д'ябальскія, і род людзкі, збаўляючыся вераю, безупынна Цябе ў песьнях славіць.<br>
<br>
Прасьвятлілася ўсё ўваскрасеньнем Тваім, Госпадзе, і рай быў зноў адчынены, і ўсякае стварэньне безупынна Цябе ў песьнях славіць.<br>
<br>
Слаўлю Айца і Сына сілу, і Духа Сьвятога ўладу, пяю хвалу непадзельнаму Боству, Тройцы адзінасутнай, што пануе вечна.<br>
<br>
Пакланяемся пачэснаму крыжу Твайму, Хрысьце, і ўваскрасеньне Тваё ў песьнях славім: ранамі Тваімі мы ацаліліся.<br>
<br>
Славім у песьнях Збавіцеля, які прыняў цела ад Дзевы, бо Ён дзеля нас быў расьпяты і на трэці дзень уваскрос, даруючы нам багацьце свайго зьмілаваньня.<br>
<br>
Зышоўшы ў пекла, Хрыстос абвясьціў тым, што былі там, радасную вестку, кажучы: "Будзьце добрай думкі, сёньня Я перамог; Я – уваскрасеньне, Я выведу вас адсюль, разбурыўшы браму сьмерці".<br>
<br>
<strong>Слава...:</strong> Стоячы пакорліва ў доме ўсячыстым Тваім, вячэрнюю песьню пяём Табе з глыбіні душы, Хрысьце Божа, бо Ты, Чалавекалюбча, прасьвятліў усіх уваскрасеньнем і выбавіў ад ворагаў людзей Тваіх.<br>
<br>
<strong>Цяпер...:</strong> <em><font color="#d00505">(Дагматык)</font></em><font color="#d00505">.</font> Як нам не дзівіцца богачалавечаму мацярынству Твайму, Усячыстая? Ня ведаючы мужа, Ты, бязьвінная, нарадзіла ў целе без Айца Сына – народжанага спрадвеку без маці ад Айца, – які не пацярпеў ніякай зьмены ці разьдзяленьня, але поўнасьцю зьбярог прыкметы дзьвюх прыродаў. Дык малі Яго, Дзева Маці ўладарная, каб Ён збавіў душы тых, што верна вызнаюць Цябе Багародзіцай.