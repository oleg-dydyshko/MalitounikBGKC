<!DOCTYPE HTML><font color="#d00505"><strong>СЬВЕТЛЫ ЧАЦЬВЕР</strong></font><br>
<br>
<strong><font color="#d00505">ЮТРАНЬ<br>
<br>
Пахвальныя псалмы</font></strong><br>
<br>
<em><font color="#d00505">(Тон 5)</font></em> З запячатанай нягоднікамі магілы выйшаў Ты, Госпадзе, які нарадзіўся ад Багародзіцы; бесьцялесныя анёлы не зразумелі ўцелаўленьня Твайго; а воі ня чулі, калі Ты ўваскрос: бо адно і другое было схаванае ад цікаўных вачэй. Але тым, што з вераю пакланяюцца тайне, былі аб'яўленыя цуды. I нам, якія праслаўляем Цябе, дай радасьць і веліч зьмілаваньня Твайго.<br>
<br>
Ты, Госпадзе, зламаў вечныя замкі і скрышыў аковы. Ты ўваскрос з магілы, пакінуўшы пахавальныя палотны на сьведчаньне сапраўднага Твайго трохдзённага пахаваньня; і, хоць вартаўнікі сьцераглі Цябе ў магіле, Ты апярэдзіў апосталаў у Галілеі. Вялікая Твая міласэрнасьць, Збавіцелю. Зьмілуйся над намі і збаў нас!<br>
<br>
Жанчыны прыбеглі да магілы, Госпадзе, каб бачыць Цябе, Хрысьце, што пацярпеў за нас; але, прыйшоўшы, знайшлі анёла, які сядзеў на адваленым камяні. I той усклікнуў, кажучы: "Госпад уваскрос! Скажыце вучням, што Ён устаў з мёртвых і збаўляе душы нашыя".<br>
<br>
Калі Ты, Госпадзе, выйшаў з запячатанае магілы, Ты ўвайшоў праз зачыненыя дзьверы да вучняў Тваіх і паказаў ім на целе Тваім раны, якія Ты атрымаў, доўгацярплівы Збавіцелю. Як сын Давіда, Ты пацярпеў раны, як Божы Сын, Ты вызваліў сьвет. Вялікая Твая міласэрнасьць, недасяжны Збавіцелю. Зьмілуйся над намі і збаў нас!<br>
<br>
<br>
<font color="#d00505"><em>Верш: </em></font>Хай уваскрэсьне Бог і разьбягуцца ворагі Яго, і хай уцякуць ад Яго ўсе ненавісьнікі Яго.<br>
<br>
Пасха сьветлая нам сёньня зьявілася, / Пасха новая, сьвятая, Пасха тайная, / Пасха ўсяслаўная, Пасха – Хрыстос Збавіцель, / Пасха чыстая, Пасха вялікая, / Пасха верных, Пасха, што дзьверы райскія нам адчыняе, / Пасха – асьвячэньне ўсіх верных.<br>
<br>
<font color="#d00505"><em>Верш:</em></font> Хай зьнікнуць так, як зьнікае дым, і як тае воск ад агню.<br>
<br>
Ідзіце, жанчыны-дабравесьніцы, і, што бачылі, Сыёну скажыце: / Прымі ад нас радасную вестку пра ўваскрасеньне Хрыстовае; / весяліся, сьвяткуй і радуйся, Ерусаліме, / бачачы Ўладара Хрыста / які, быццам жаніх, з магілы выходзіць.<br>
<br>
<font color="#d00505"><em>Верш:</em></font> Так хай згінуць грэшнікі ад аблічча Божага, а праведнікі хай узрадуюцца.<br>
<br>
Жанчыны-міраносіцы, што прыйшлі на досьвітку да магілы Жыцьцядаўцы, / знайшлі анёла, які сядзеў на камені, / і той абвясьціў ім, кажучы: / Чаму шукаеце Жывога сярод мёртвых, / чаму плачаце па Несьмяротным, быццам Ён сьмяротны? / Ідзіце, занясеце добрую вестку вучням Яго.<br>
<br>
<em><font color="#d00505">Верш:</font></em> Вось дзень, што Госпад стварыў, дзень радасьці і весялосьці для ўсіх нас.<br>
<br>
Пасха красная, Пасха Гасподняя, Пасха; / Пасха ўсяслаўная сёньня зазьзяла нам. / Пасха – радасна адзін аднаго абдымем! / О, Пасха – вызваленьне ад суму, / бо сёньня з магілы, быццам з хораму, зазьзяў Хрыстос, / і жанчынаў напоўніў радасьцю, кажучы ім: / Нясіце добрую вестку апосталам.<br>
<br>
<strong>Слава Айцу, і Сыну, і Сьвятому Духу, цяпер, і заўсёды, і на вякі вякоў. Амін.</strong><br>
<br>
Уваскрасеньня дзень! Прасьвятлімся ўрачыстасьцю / і адзін аднаго абдымем; / скажам “Браты!” і тым, што ненавідзяць нас, / прабачыўшы ўсё дзеля ўваскрасеньня; / і ўсклікнем вось так:<br>
<br>
Хрыстос уваскрос з мёртвых, сьмерцю сьмерць зваяваў і тым, што ў магілах, жыцьцё дараваў. <font color="#d00505"><em>(Тройчы)</em></font>