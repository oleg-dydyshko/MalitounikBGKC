<!DOCTYPE HTML><strong><font color="#d00505">УЗЬНЯСЕНЬНЕ ГОСПАДА НАШАГА ІСУСА ХРЫСТА<br>
<br>
ЮТРАНЬ<br>
<br>
Трапар</font></strong> <em><font color="#d00505">(тон 4).</font></em> Узьнёсься Ты ў славе, Хрысьце Божа наш, узрадаваўшы вучняў Тваіх абяцаньнем Сьвятога Духа, і ўмацаваўшы іх Тваім блаславеньнем, бо Ты – Сын Божы, Збавіцель сьвету. <font color="#d00505"><em>(Тройчы)</em><br>
<br>
<strong>Першая сядальная песьня</strong></font> <em><font color="#d00505">(тон 1).</font></em> Анёлы дзівіліся цуду ўзьнясеньня Твайго, вучні дрыжэлі, гледзячы на Тваё страшнае ўзвышэньне. Ты ўзышоў у славе як Бог, і брамы нябесныя адчыніліся перад Табою, а ўсе анёльскія хоры ў зьдзіўленьні ўсклікнулі: «Слава паніжэньню Твайму, слава валадарству Твайму, слава ўзьнясеньню Твайму, адзіны Чалавекалюбча!» <font color="#d00505"><em>(Двойчы)</em> <br>
<br>
<strong>Другая сядальная песьня</strong></font> <em><font color="#d00505">(тон 3).</font></em> Спрадвечны і беспачатны Бог, які ўспрыняў людзкую прыроду і абагавіў яе, сёньня ўзьняў яе з сабою. Анёлы ішлі перад Ім і паказвалі апосталам, як Ён узносіцца ў вялікай славе. I тыя пакланіліся Яму, усклікаючы: «Слава Богу, што ўзьнёсься на неба!» <em><font color="#d00505">(Двойчы)</font></em> <br>
<br>
<font color="#d00505"><strong>Узьвялічваньне пасьля паліелею.</strong></font> Узьвялічваем Цябе, Жыцьцядаўча Хрысьце, і славім Тваё з усячыстым целам Тваім Боскае ўзьнясеньне на неба. <br>
<br>
<font color="#d00505"><em>Верш 1.</em></font> Усе народы, пляскайце ў далоні, усклікніце Богу радасным голасам. <br>
<br>
<font color="#d00505"><em>Верш 2.</em></font> Сказаў Госпад Госпаду майму: Сядзь па правай руцэ маёй, пакуль не пакладу ворагаў тваіх пад ногі Табе. <br>
<br>
<font color="#d00505"><em>Верш 3.</em></font> Узьнясіся на нябёсы, Божа, і хай па ўсёй зямлі разыдзецца слава Твая. <br>
<br>
<font color="#d00505"><em>Верш 4.</em></font> Узьнясіся, Госпадзе, сілаю Сваёю! Будзем пяяць і славіць магутнасьць Тваю. <br>
<br>
<strong>Слава... цяпер...</strong> <br>
<br>
Алілуя, алілуя, Алілуя: Слава Табе, Божа! <font color="#d00505"><em>(Тройчы)</em> <br>
<br>
<strong>Сядальная песьня</strong></font> <em><font color="#d00505">(тон 5).</font></em> Ты зышоў з неба на зямлю і як Бог вызваліў Адамаў род, што ляжаў у пякельнай няволі, узьняў яго з Сабою на нябёсы і пасадзіў на пасадзе Айца Твайго ў міласэрнасьці і Чалавекалюбстве Тваім. <br>
<br>
<br>
<font color="#d00505"><strong>Узыходныя песьні</strong></font><br>
<br>
<em><font color="#d00505">Першы антыфон (тон 4):</font></em><br>
<br>
<strong><font color="#d00505">Чытальнік:</font></strong> Усе народы, пляскайце ў далоні, усклікніце Госпаду радасным голасам. <br>
<br>
<strong><font color="#d00505">Людзі:</font></strong> Малітвамі Багародзіцы, Збавіцелю, збаў нас. <em><font color="#d00505">(Так пасьля наступных вершаў)</font></em><br>
<br>
<strong><font color="#d00505">Чытальнік:</font></strong> Бо Госпад Усявышні страшны: Ён – вялікі Ўладар над усёй зямлёй. <br>
<br>
– Ён скарае нам людзей і кладзе народы пад ногі нашыя. <br>
<br>
– Бог узьнёсься пад радасныя воклікі, Госпад – пад гучаньне трубаў. <br>
<br>
– <strong>Слава... цяпер... <br>
<br>
<font color="#d00505">Людзі:</font></strong> Малітвамі Багародзіцы, Збавіцелю, збаў нас.<br>
<br>
<br>
<font color="#d00505"><strong>Пракімен.</strong></font> Бог узьнёсься пад радасныя воклікі, Госпад – пад гучаньне трубаў. <br>
<br>
<font color="#d00505"><em>Верш.</em></font> Усе народы, пляскайце ў далоні, усклікніце Госпаду радасным голасам. <br>
<br>
<br>
<strong>Чытаньне сьвятога Евангельля паводле Марка</strong> <em>(Мк 16.9-20)</em><br>
<br>
У той час Ісус уваскрос рана ў першы дзень тыдня. Ён паказаўся сьпярша Марыі Магдалене, з якой выгнаў сем бесаў. Яна, пайшоўшы, абвясьціла тым, што былі з Ім, а цяпер сумавалі і плакалі. Але тыя, пачуўшы, што Ён жыве і што яна бачыла Яго, не паверылі. Пасьля гэтага Ён паказаўся двум з іх у іншым выглядзе, калі яны ішлі ў вёску. А тыя, пайшоўшы, абвясьцілі астатнім, але і ім не паверылі. Пазьней Ён паказаўся і самім Адзінаццацём, калі яны засядалі за сталом, і дакараў іх за іхняе няверства і нячуласьць сэрца, што яны не паверылі тым, хто бачыў Яго ўваскрослым. I казаў ім: «Ідзеце па ўсім сьвеце і абвяшчайце Евангельле ўсякаму стварэньню. Хто ўверыць і ахрысьціцца, будзе збаўлены, а хто ня ўверыць, будзе асуджаны. А вось знакі, якія будуць суправаджаць тых, якія ўверылі: Маім імем будуць выганяць злых духаў, будуць гаварыць новымі мовамі, будуць браць у рукі гадзюкаў, і калі б выпілі нешта атрутнае, не пашкодзіць ім. На хворых ускладуць рукі, і тыя ацалеюць». I вось, пасьля размовы з імі, Госпад быў узьняты на неба і сеў па правай руцэ Бога. А яны пайшлі і абвяшчалі ўсюды Евангельле, а Госпад дапамагаў ім і пацьвярджаў іхнія словы знакамі, якія іх суправаджалі. Амін. <br>
<br>
<br>
<em><font color="#d00505"><strong>«Уваскрасеньне Хрыстова...».</strong></font></em> <br>
<br>
<strong><em><font color="#d00505">Пс 50.</font></em> <br>
<br>
Слава...</strong><br>
<br>
<em><font color="#d00505"><strong>«Малітвамі апосталаў...». </strong></font></em><br>
<br>
<strong>Цяпер...</strong><br>
<br>
<font color="#d00505"><em><strong>«Малітвамі Багародзіцы...».</strong></em></font><br>
<br>
<em><font color="#d00505"><strong>«Зьмілуйся нада мною, Божа...».</strong></font></em><br>
<br>
<font color="#d00505"><em>(Тон 6)</em></font> Анёльскія хоры, убачыўшы сёньня на нябёсах нашую прыроду, зьдзівіліся невыказнаму ўзьнясеньню і казалі адзін аднаму: «Хто гэта Той, што прыходзіць?» Пазнаўшы свайго Ўладара, яны загадалі адчыніць нябесныя брамы. Разам з імі і мы славім няспынна Цябе, што маеш прыйсьці зноў у целе, як Суддзя ўсіх і Бог усемагутны.<br>
<br>
<br>
<font color="#d00505"><strong>КАНОНЫ</strong></font> <br>
<br>
<strong><font color="#d00505">Песьня 1</font></strong> <br>
<br>
<font color="#d00505">Канон 1 </font><em><font color="#d00505">(тон 5).<br>
<br>
Ірмас.</font></em> Адзінаму Збавіцелю Богу, які правёў народ свой праз мора з сухімі нагамі і патапіў фараона з ягоным войскам, пяём, бо Ён уславіўся. <br>
<br>
Запяём, людзі, пераможную песьню Хрысту, што ўзьнёсься на хэрувімах і пасадзіў нас па правай руцэ Айца, бо Ён уславіўся. <br>
<br>
Убачыўшы Хадайніка між Богам і людзьмі, Хрыста, з целам на вышынях, анёлы зьдзівіліся і дружна засьпявалі пераможную песьню, бо Ён уславіўся. <br>
<br>
Богу, які аб’явіўся на Сынайскай гары і даў закон багавідцу Майсею, і на гары Аліўнай узьнёсься цялесна, пяём, бо Ён уславіўся. <br>
<br>
<em><font color="#d00505">Багародзічны.</font></em> Усячыстая Маці Божая, малі няспынна Бога, што прыняў цела ад Цябе, не адлучыўшыся ад улоньня Айца, каб Ён збавіў ад усякіх нягодаў стварэньні свае.<br>
<br>
<br>
<font color="#d00505">Канон 2 </font><em><font color="#d00505">(тон 4).<br>
<br>
Ірмас.</font></em> Адчыню вусны мае, і напоўняцца Духам; і слова скажу ў гонар Уладаркі Маці, сьвяткуючы сьветлую ўрачыстасьць і славячы радасна ў песьнях цуды Яе. <br>
<br>
Ты, Хрысьце і Творча ўсіх, несьмяротны прыродаю, уваскрос на трэці дзень, зьявіўся адзінаццацём апосталам і ўсім вучням Тваім, і ўзьнёсься на хмары да Айца. <br>
<br>
Боганатхнёны Давід усклікае ў песьні: «Узышоў Госпад на неба пад радасныя воклікі і гучаньне трубаў, узьняўся да Айца, Уладара сьвятла». <br>
<br>
<strong>Слава...:</strong> Ты, Госпадзе, Сваімі мукамі і ўваскрасеньнем абнавіў сьвет, што састарэў у грахох; і ўзышоў на хмары да нябёсаў. Слава сіле Тваёй. <br>
<br>
<strong>Цяпер...:</strong> Ты, усебеззаганная Ўладарка, нарадзіла Ўладара ўсіх, які дабравольна пацярпеў і, узяўшы з Сабою цела, узышоў да Свайго Айца, якога не пакідаў. <br>
<br>
<em><font color="#d00505">Катавасія.</font></em> Агорнуты боскай хмараю, заіклівы Майсей абвясьціў Богам напісаны закон; страсянуўшы твань з вачэй сэрца свайго, ён убачыў Таго, хто ёсьць, і, навучаны Духам розуму, усхваліў Яго ў натхнёных песьнях. <br>
<br>
<br>
<font color="#d00505"><strong>Песьня 3</strong> <br>
<br>
Канон 1 </font><em><font color="#d00505">(тон 5).<br>
<br>
Ірмас.</font></em> Сілаю Крыжа Твайго, Хрысьце, умацуй мой розум, каб мне ў песьнях славіць Тваё збавеннае ўзьнясеньне. <br>
<br>
Ты ўзьнёсься, Жыцьцядаўча Хрысьце, да Айца, і ўзьняў з сабою род наш людзкі, у невыказнай добрасардэчнасьці Тваёй. <br>
<br>
Хоры анёльскія, Збавіцелю, убачыўшы людзкую прыроду, што з Табою ўзыходзіць на неба, сумеліся і ўсхвалілі Цябе. <br>
<br>
Анёльскія хоры сумеліся, Хрысьце, убачыўшы, як Ты цялесна ўзьнёсься, і ўсхвалілі Тваё сьвятое ўзьнясеньне. <br>
<br>
Ты, Хрысьце, узнавіў сатлелую людзкую прыроду і ўзьнясеньнем Сваім узьнёс яе, і нас з Сабою праславіў. <br>
<br>
<em><font color="#d00505">Багародзічны.</font></em> Малі няспынна, Усячыстая, Таго, хто выйшаў з улоньня Твайго, за вызваленьне ад спакусы тых, што славяць Цябе як Божую Маці. <br>
<br>
<br>
<font color="#d00505">Канон 2 </font><em><font color="#d00505">(тон 4).<br>
<br>
Ірмас.</font></em> У боскай славе Тваёй, Багародзіца, жывая і невычэрпная Крыніца, умацуй аднадушны хор песьняроў Тваіх і зрабі іх дастойнымі вянцоў славы. <br>
<br>
«Адчыніце нябесныя брамы, бо вось ідзе Хрыстос, Уладар усяго стварэньня, апрануты ў зямное цела!» – ніжэйшыя сілы казалі вышэйшым. <br>
<br>
Знайшоўшы Адама, які быў спакушаны зьмяёю, і апрануўшыся ў яго, Ты, Хрысьце, узышоў на неба і сеў па правай руцэ Айца, як роўнапасадны, пад гучаньне песьняў анёльскіх, што славілі Цябе. <br>
<br>
<strong>Слава...:</strong> Зямля сьвяткуе і цешыцца, і радуецца неба, з-за ўзьнясеньня Творцы ўсяго стварэньня, які воляю зьяднаў разьяднанае. <br>
<br>
<strong>Цяпер...:</strong> Ты, Маці Дзева ўсячыстая, нарадзіла Пераможцу сьмерці, адзінага несьмяротнага Бога. Малі Яго няспынна, каб Ён умярцьвіў мае забойчыя пажаданьні і збавіў мяне. <br>
<br>
<font color="#d00505"><em>Катавасія.</em></font> Некалі пакорлівая малітва прарочыцы Ганны ў скрусе сэрца да Ўсемагутнага Бога разьвязала путы няплоднага ўлоньня і пасароміла гордасьць і пыху пладавітае. <br>
<br>
<br>
<font color="#d00505"><strong>Сядальная песьня</strong></font> <em><font color="#d00505">(тон 8).</font></em> Сеўшы на хмары, Ты пакінуў сьвет дзеля тых, што на зямлі, узышоў на неба і сеў па правай руцэ Айца, як адзінасутны з Ім і з Духам. Хоць Ты і зьявіўся ў целе, але застаўся нязьменным. Дзеля гэтага чакаем спаўненьня ўсяго, калі прыйдзеш зноў на зямлю судзіць сьвет. Справядлівы Судзьдзя; Госпадзе, пашкадуй душы нашыя і, як міласэрны Бог, дай адпушчэньне правінаў слугам Тваім. <br>
<br>
<br>
<font color="#d00505"><strong>Песьня 4</strong> <br>
<br>
Канон 1 </font><em><font color="#d00505">(тон 5)</font></em><font color="#d00505">.</font><br>
<br>
<em><font color="#d00505">Ірмас.</font></em> Я пачуў, Госпадзе, вестку аб сіле Крыжа, якім рай быў адчынены, і ўсклікнуў: «Слава сіле Тваёй, Госпадзе!»<br>
<br>
Ты, Уладару анёлаў, узьнёсься ў славе і паслаў нам ад Айца Пацяшыцеля. Таму клічам: «Слава, Хрысьце, узьнясеньню Твайму!»<br>
<br>
Анёльскія хоры дзіву даліся, калі Збавіцель узышоў з целам да Айца, і ўсклікнулі: «Слава, Хрысьце, узьнясеньню Твайму!»<br>
<br>
Анёльскія хоры ўсклінулі вышэйшым сілам: "Адчыніце брамы Хрысту, Уладару нашаму, якога славім разам з Айцом і Духам!" <br>
<br>
<em><font color="#d00505">Багародзічны.</font></em> Дзева нарадзіла бяз болю і засталася Дзеваю. Яна сталася Маці, якую мы славім, усклікаючы: «Радуйся, Багародзіца!»<br>
<br>
<br>
<font color="#d00505">Канон 2 </font><em><font color="#d00505">(тон 4)</font></em><font color="#d00505">.</font><br>
<br>
<em><font color="#d00505">Ірмас.</font></em> Хрыстос, Бог спрадвечны, што сядзіць у славе на боскім пасадзе, прыходзіць на хуткай хмары і нятленнай рукою збаўляе тых, што клічуць: «Слава, Хрысьце, сіле Тваёй». <br>
<br>
Ісус Жыцьцядаўца, прыняўшы тых, каго палюбіў, узыходзіць на Аліўную гару і, блаславіўшы іх, на хмары ўзносіцца да Айца, чыйго ўлоньня не пакідаў. <br>
<br>
Увесь бачны і нябачны сьвет сьвяткуе, анёлы радасна пяюць і людзі няспынна славяць узьнясеньне Таго, хто ў дабрыні сваёй захацеў цялесна зьяднацца з намі. <br>
<br>
<strong>Слава...:</strong> Ісусе ўсемагутны, Госпадзе чалавекалюбны, Ты разбурыў уладу сьмерці, дараваў усім несьмяротнасьць і ўзьнёсься ў славе ў прысутнасьці пачэсных вучняў Тваіх. <br>
<br>
<strong>Цяпер...:</strong> Блаславёнае ўлоньне Твар, Усебеззаганная: Ты ўдастоілася зьмясьціць Таго, хто спустошыў пекла: Малі Яго, каб Ён збавіў тых, што славяць Цябе. <br>
<br>
<em><font color="#d00505">Катавасія.</font></em> Ты, Уладару ўладароў, Адзіны ад Адзінага, Слова, што выходзіць ад Айца беспачатнага, паслаў роўнамоцнага свайго Духа апосталам Тваім, якія Табе як Дабрачынцу пяюць: «Слава сіле Тваёй, Госпадзе!»<br>
<br>
<br>
<font color="#d00505"><strong>Песьня 5</strong> <br>
<br>
Канон 1 </font><em><font color="#d00505">(тон 5)</font></em><font color="#d00505">.</font><br>
<br>
<em><font color="#d00505">Ірмас.</font></em> Зранку клічам Цябе, Госпадзе: «Збаў нас, бо Ты Бог наш, апроч Цябе іншага бога ня знаем!»<br>
<br>
Напоўніўшы ўсё радасьцю, Ты ўзышоў з целам жыць да вышэйшых сілаў. <br>
<br>
Анёлы, убачыўшы, як Ты быў узьнесены, усклікнулі: «Адчыніце брамы Ўладару нашаму!»<br>
<br>
Апосталы ўбачылі ўзьнясеньне Збавіцеля і з трымценьнем усклікнулі: «Уладару наш, Слава Табе!»<br>
<br>
<em><font color="#d00505">Багародзічны.</font></em> Славім, Цябе, Багародзіца, што засталася пасьля родаў Дзеваю, бо Ты нарадзіла на сьвет у целе Бога-Слова. <br>
<br>
<br>
<font color="#d00505">Канон 2 </font><em><font color="#d00505">(тон 4)</font></em><font color="#d00505">.</font><br>
<br>
<em><font color="#d00505">Ірмас.</font></em> Усё стварэньне сумелася, убачыўшы боскую славу Тваю: Ты, Дзева, што мужа ня знала, мела ва ўлоньні Бога ўсіх, і нарадзіла спрадвечнага Сына, які дае супакой усім, што славяць Цябе. <br>
<br>
Зьнішчыўшы сьмерцю сьмерць, Ты, Госпадзе, узяў з сабою тых, каго Ты любіў, і ўзышоў на сьвятую Аліўную гару, адкуль Ты, Хрысьце, на хмары ўзьняўся да Айца. <br>
<br>
Дзіўнае Тваё нараджэньне, Жыцьцядаўча, дзіўнае ўваскрасеньне з мёртвых, дзівоснае Тваё ўзьнясеньне на Аліўнай гары, вобразам якога была калясьніца Ільлі, што ўзьнялася да неба. Славім Цябе ў песьнях, Чалавекалюбча. <br>
<br>
<strong>Слава...:</strong> Анёлы сказалі апосталам, якія працягвалі глядзець: «Мужы галілейскія, што вы глядзіце, чаму дзівіцеся ўзьнясеньню Хрыста Жыцьцядаўца? Ён прыйдзе зноў на зямлю судзіць сьвет, як справядлівы Суддзя». <br>
<br>
<strong>Цяпер...:</strong> Хрыстос, які захаваў Цябе, Божая Маці, Дзеваю пасьля родаў, узьнёсься да Айца Свайго, якога не пакідаў, хоць і прыняў ад Цябе адухоўленае цела ў вялікай міласэрнасьці Сваёй. <br>
<br>
<em><font color="#d00505">Катавасія.</font></em> Як дасканалае ачышчэньне ад грахоў, прыміце, сьветлыя дзеці Царквы, палымяную расу Духа. Сёньня з Сыёну выйшлі новы закон і ласка Духа ў выглядзе вогненных языкоў.<br>
<br>
<br>
<font color="#d00505"><strong>Песьня 6</strong> <br>
<br>
Канон 1 </font><em><font color="#d00505">(тон 5)</font></em><font color="#d00505">.</font><br>
<br>
<em><font color="#d00505">Ірмас.</font></em> Бездань агарнула мяне, зьвер марскі стаўся мне магілаю, але я паклікаў Цябе, чалавекалюбны Госпадзе, і правіца Твая збавіла мяне. <br>
<br>
Апосталы ўсьцешыліся, убачыўшы, як сёньня Творца ўзьнімаецца на хмарах. У непахіснай надзеі атрымаць Духа, яны з страхам усклікнулі: «Слава ўзьнясеньню Твайму!»<br>
<br>
Анёлы сталі перад вучнямі Тваімі, Хрысьце, і ўсклікнулі: «Вы бачылі, як Хрыстос узышоў цялесна на неба. Гэтаксама Ён прыйдзе зноў як праведны Суддзя ўсіх». <br>
<br>
Калі нябесныя сілы ўбачылі, як Ты, Збавіцелю наш, узыходзіш цялесна на неба, яны ўсклікнулі: «Вялікае чалавекалюбства Тваё, Уладару!»<br>
<br>
<em><font color="#d00505">Багародзічны.</font></em> Кустом незгаральным, Гарою і Лесьвіцай адухоўленаю, і Брамаю нябеснаю дастойна завем Цябе, Марыя слаўная, верных Пахвала.<br>
<br>
<br>
<font color="#d00505">Канон 2 </font><em><font color="#d00505">(тон 4)</font></em><font color="#d00505">.</font><br>
<br>
<em><font color="#d00505">Ірмас.</font></em> На гэтую боскую і пачэсную ўрачыстасьць Божай Маці, прыйдзіце, усе багамудрыя, пляскайце ў далоні і слаўце Таго, хто нарадзіўся ад Яе. <br>
<br>
Хай хмары льюць нам згары вечную радасьць, бо вось Хрыстос на хмары, быццам на хэрувімах, да Айца Свайго сёньня ўзыходзіць. <br>
<br>
Зьявіўшыся ў целе, Ты, Добры Чалавекалюбча, сабраў у адно разьяднаных, і ўзнёсься на неба ў прысутнасьці вучняў Тваіх. <br>
<br>
<strong>Слава...:</strong> «Чаму чырвоная вопратка ў Таго, хто ўзяў на Сябе цяжар цела?» – сьвятыя анёлы казалі між сабою, убачыўшы Хрыста, які насіў на Сабе знакі Сваіх пачэсных і боскіх пакутаў. <br>
<br>
<strong>Цяпер...:</strong> Славім у песьнях, Дзева, Тваё зачацьце, славім Тваё невыказнае сынараджэньне, якім мы, Чыстая, выбавіліся ад тленнасьці і злосьці, і ад змрочнае пякельнае няволі. <br>
<br>
<em><font color="#d00505">Катавасія.</font></em> Ты, Хрысьце Ўладару, нашае ачышчэньне і збаўленьне, зазьзяў ад Дзевы і, быццам прарока Ёну з нутра марскога зьвера, вызваліў ад тленнасьці ўвесь заняпалы Адамаў род. <br>
<br>
<br>
<font color="#d00505"><strong>Кандак</strong></font> <em><font color="#d00505">(тон 6).</font></em> Споўніўшы справу нашага збаўленьня і зьяднаўшы зямное з нябесным, Ты ўзьнёсься ў славе, Хрысьце Божа наш, не адлучыўшыся ад нас, але неразлучна прабываючы з намі і кажучы тым, што любяць Цябе: «Я з вамі, і ніхто ня зможа нічога супраць вас».<br>
<br>
<em><font color="#d00505">Ікас.</font></em> Пакінем на зямлі зямныя клопаты, і ўсё, што стаецца попелам і пылам, і ўздымем на вышыні нашыя вочы, думкі і пачуцьці. Глянем на браму нябесную, уявім, што мы на Аліўнай гары і ўзіраемся на Збавіцеля, які ўзносіцца на хмары. Вось Госпад узыходзіць на неба, і ў Сваёй шчодрасьці раздае дары апосталам. Як Айцец сыноў, Ён суцяшае, умацоўвае і настаўляе іх, і кажа: «Не пакідаю вас саміх: Я з вамі, і ніхто ня зможа нічога супраць вас».<br>
<br>
<br>
<font color="#d00505"><strong>Песьня 7</strong> <br>
<br>
Канон 1 </font><em><font color="#d00505">(тон 5)</font></em><font color="#d00505">.</font><br>
<br>
<em><font color="#d00505">Ірмас.</font></em> У печы вогненнай збавіў юнакоў, якія славілі Яго, блаславёны Бог айцоў нашых. <br>
<br>
На сьветлай хмары ўзьнёсься і збавіў сьвет блаславёны Бог айцоў нашых. <br>
<br>
Узяўшы на плечы заблудную чалавечую прыроду, Ты, Збавіцелю, узьнёсься і прынёс яе Богу і Айцу. <br>
<br>
Узышоў у целе да бесьцялеснага Айца блаславёны Бог айцоў нашых. <br>
<br>
Ты ўзяў амярцьвелую грахом нашу прыроду і занёс яе Твайму адзінасутнаму Айцу. <br>
<br>
<font color="#d00505"><em>Багародзічны.</em></font> Сам стварыўшы Багародзіцу Дзеву, ад Яе нарадзіўся блаславёны Бог айцоў нашых.<br>
<br>
<br>
<font color="#d00505">Канон 2 </font><em><font color="#d00505">(тон 4)</font></em><font color="#d00505">.<br>
<br>
<em>Ірмас.</em></font> Мужныя і багамудрыя юнакі не захацелі служыць стварэньню замест Творцы і, вогненнае выпрабаваньне за нішто палічыўшы, радасна сьпявалі: «Усяхвальны Госпад і Бог айцоў, блаславёны Ты». <br>
<br>
Сьветлая Хмара прыняла Цябе, Госпадзе, Сьвятло існае, і ўзьняла ад зямлі ў невыказны спосаб. Нябесныя хоры і апосталы ўславілі Цябе ў песьнях, кажучы: «Божа, блаславёны Ты!»<br>
<br>
Пляскайма ў далоні, цешачыся з Узьнясеньня Хрыстовага, і ўсклікайма: «Бог узьнёсься пад гучаньне трубаў і сеў па правай руцэ Айца, як роўнапасадны на ўсе вякі». <br>
<br>
<strong>Слава...:</strong> Калісьці вялікі Майсей у песьні ўсклікнуў: «Хай анёлы ў небе пакланяюцца Хрысту, як Уладару ўсіх!» Мы ж клічам: «Божа айцоў нашых, Госпадзе, блаславёны Ты!»<br>
<br>
<strong>Цяпер...:</strong> Слаўны цуд! Як гэта Ты, Поўная Божае ласкі, зьмясьціла ў Сабе Бога незьмяшчальнага, які, каб ажывіць чалавека, зьбеднеў, прыняўшы цела, і сёньня ў вялікай славе ўзьнёсься на неба. <br>
<br>
<font color="#d00505"><em>Катавасія.</em></font> Гучаньне музыкі клікала на пакланеньне залатому бяздушнаму ідалу. Праменная ж ласка Суцяшальніка ўздымае нас, і мы ўсклікаем: «Тройца адзіная, роўнасільная, беспачатная, блаславёная Ты!»<br>
<br>
<br>
<font color="#d00505"><strong>Песьня 8</strong> <br>
<br>
Канон 1 </font><em><font color="#d00505">(тон 5)</font></em><font color="#d00505">.<br>
<br>
<em>Ірмас.</em></font> Сына і Бога, які спрадвеку нарадзіўся ад Айца, і ў апошні час прыняў цела ад Дзевы Маці, сьвятары, слаўце ў песьнях, людзі, узьвялічвайце праз усе вякі. <br>
<br>
Жыцьцядаўца Хрыста, які ў дзьвюх прыродах узьняўся ў славе на неба і сеў побач з Айцом, сьвятары, слаўце ў песьнях, людзі, узьвялічвайце праз усе вякі. <br>
<br>
Цябе, Збавіцелю, які вызваліў стварэньне з ідальскае няволі, і прадставіў яго свабодным Твайму Айцу, славім і ўзьвялічваем праз усе вякі. <br>
<br>
<font color="#d00505"><em>Багародзічны.</em></font> Ты, Багародзіца чыстая, явілася вышэйшай за неба, бо ва ўлоньні Тваім насіла Таго, хто сядзіць на хэрувімах і якога разам з анёльскімі сіламі мы, людзі, славім праз усе вякі. <br>
<br>
<br>
<font color="#d00505">Канон 2 </font><em><font color="#d00505">(тон 4)</font></em><font color="#d00505">.</font><br>
<br>
<em><font color="#d00505">Ірмас.</font></em> Народжаны ад Багародзіцы набожных юнакоў у печы выбавіў; тады вобразна, а цяпер дзейсна натхняе Ён увесь сьвет пяяць: «Слаўце, усе стварэньні, Госпада і ўзьвялічвайце Яго на ўсе вякі». <br>
<br>
Анёлы зьявіліся апосталам у дзень Узьнясеньня і сказалі ім: «Што вы стаіце, гледзячы на неба? Той, хто ўзьняўся, прыйдзе зноў на зямлю судзіць людзей, як адзіны справядлівы Суддзя». <br>
<br>
Узьвялічым Бога, злучым галасы ў адзін хор хвалы, будзем пяяць, скакаць і пляскаць у далоні: Бог наш узьняўся зноў ад зямлі на неба, а анёлы і арханёлы пелі хвалу Ўладару і Творцы ўсіх. <br>
<br>
Бласлаўляем Айца, і Сына, і Сьвятога Духа, Госпада. <br>
<br>
Прырода наша, што калісь заняпала, была ўзьнятая вышэй за анёлаў і пасаджаная на пасадзе Боскім вышэй за ўсякае разуменьне. Дык хадзеце, будзем сьвяткаваць і клікаць: «Блаславіце, усе стварэньні, Госпада і ўзьвялічвайце Яго праз усе вякі». <br>
<br>
<strong>Цяпер...:</strong> Сын Твой, Багародзіца, што паланіў крыжом сьмерць, уваскрос на трэці дзень, зьявіўшыся вучням Сваім, і ўзьняўся на неба. Дзеля гэтага разам з анёльскімі сіламі і мы пакланяемся, славім і ўзьвялічваем Цябе праз усе вякі. <br>
<br>
Хвалім, бласлаўляем і пакланяемся Табе, Госпадзе, пеючы і ўзьвялічваючы Цябе праз усе вякі. <br>
<br>
<font color="#d00505"><em>Катавасія.</em></font> Тройчы сьветлы вобраз Боскай велічы разрывае путы і вылівае расу на полымя. Юнакі славяць Яго і ўсё стварэньне бласлаўляе, як Дабрачынца, адзінага Збавіцеля і Творцу ўсяго.<br>
<br>
<br>
<font color="#d00505"><strong>Песьня 9</strong> <br>
<br>
<em>Замест </em><strong><em>«Больш годную пашаны...»</em></strong> <em>сьпяваюцца асобыя прыпевы. <br>
<br>
Першы прыпеў:</em></font> Узьвялічвай, душа мая, Хрыста Жыцьцядаўца, што ўзьнёсься ад зямлі на неба. <br>
<br>
<font color="#d00505">Канон 1 </font><em><font color="#d00505">(тон 5)</font></em><font color="#d00505">.<br>
<br>
<em>Ірмас.</em></font> Цябе, Маці Божую, што, вышэй за ўсякія словы і розум, у невыказны спосаб нарадзіла ў часе Спрадвечнага, мы, верныя, аднадушна ўзьвялічваем. <br>
<br>
Апосталы, агорнутыя страхам, узьвялічылі Цябе, калі ўбачылі, як Ты, Збавіцелю сьвету, Хрысьце Божа, у Боскі спосаб узьнімаўся на неба. <br>
<br>
Калі анёлы, Хрысьце, убачылі на вышыні Тваё абагаўлёнае цела, яны казалі адзін аднаму: «Сапраўды гэта – Бог наш». <br>
<br>
Нябесныя хоры, убачыўшы, як Ты, Хрысьце Божа, узьнімаўся на хмары, усклікнулі: «Адчыніце брамы Ўладару славы!»<br>
<br>
Цябе, які зышоў да апошніх канцоў зямлі, збавіў чалавека і ўзвысіў яго ўзьнясеньнем Тваім, узьвялічваем. <br>
<br>
<font color="#d00505"><em>Багародзічны.</em></font> Радуйся, Багародзіца, Маці Хрыста Бога, якога Ты нарадзіла і якога, бачыўшы, як Ён узносіўся на неба, разам з апосталамі ўзьвялічыла. <br>
<br>
<br>
<font color="#d00505"><em>Другі прыпеў:</em></font> Анёлы, убачыўшы ўзыход Уладара, жахнуліся: як гэта Ён у славе ўзносіцца ад зямлі да неба.<br>
<br>
<font color="#d00505">Канон 2 <em>(тон 4)</em>.<br>
<br>
<em>Ірмас.</em></font> Усе народжаныя на зямлі хай усьцешацца, прасьветленыя Духам. Хай сьвяткуюць бесьцялесныя анёльскія хоры і ўшануюць урачыстасьць Божае Маці, і хай пяюць: «Радуйся, усеблаславёная Багародзіца, чыстая заўсёды Дзева!»<br>
<br>
Дар, што пераўзыходзіць усякае разуменьне! О, страшны цуд! Госпад узьнёсься ад зямлі на неба і паслаў вучням Сваім Духа Сьвятога, які прасьвятліў іхні розум і ахінуў полымем ласкі. <br>
<br>
Госпад сказаў грамадзе вучняў Сваіх: «Заставайцеся ў Ерусаліме, пакуль Я пашлю вам іншага Суцяшальніка, роўнапасаднага і роўнапачэснага з Айцом і Мною; глядзіце, як Ён лунае ў небе і набліжаецца на сьветлай хмары». <br>
<br>
<strong>Слава...:</strong> Веліч Таго, хто дабравольна зьбяднеў, прыняўшы цела, узьнялася вышэй за нябёсы, і наша заняпалая прырода праславілася, сеўшы побач з Айцом. Дык сьвяткуйма аднагалосна, весела сьпявайма і, поўныя радасьці, пляскайма ў далоні. <br>
<br>
<strong>Цяпер...:</strong> Сьвятло ад спрадвечнага Сьвятла з Цябе, Усебеззаганная, зазьзяла, цемру бязбожжа разагнала і прасьвятліла тых, што спалі ў ночы. Дзеля гэтага мы ўсе Цябе, як і належыцца, вечна ўзьвялічваем. <br>
<br>
<font color="#d00505"><em>Катавасія.</em></font> Радуйся, Уладарка, пахвала дзеваў і матак; ніякія красамоўныя вусны ня ў стане належна ўславіць Цябе, і розум бясьсільны зразумець сынараджэньне Тваё. Дзеля гэтага мы ўсе суладна Цябе славім. <br>
<br>
<br>
<font color="#d00505"><strong>Экзапастыляр</strong> <em>(тон 2).</em></font> У прысутнасьці вучняў Тваіх Ты, Хрысьце, узьнёсься і сеў побач з Айцом; анёлы ляцелі перад Табою і ўсклікалі: «Адчыніце брамы, адчыніце, бо вось Уладар узыходзіць да спрадвечнага Сьвятла славы». <br>
<br>
<br>
<font color="#d00505"><strong>Пахвальныя псалмы</strong></font> <br>
<br>
<em><font color="#d00505">(Тон 1)</font></em> Засьпявайма, жыхары зямлі, анёльскую песьню Богу, якога носяць на пасадзе славы, усклікаючы: «Сьвяты Ты, Ойча нябесны, і Слова спрадвечнае, і Духу ўсесьвяты!» <font color="#d00505"><em>(Двойчы)</em></font> <br>
<br>
Князі анёльскія, гледзячы на Тваё, Збавіцелю, узьнясеньне, сумеліся і пыталіся адзін у аднаго: «Што гэта мы бачым? На выгляд чалавек у целе, а ўзыходзіць, як Бог, вышэй за нябёсы!»<br>
<br>
Галілейцы, якія глядзелі, як Ты, Слова, на Аліўнай гары ўзьнёсься ў целе, пачулі ад анёлаў: «Чаго стаіце і дзівіцеся? Ён прыйдзе зноў у целе, як вы Яго цяпер бачылі». <br>
<br>
<strong>Слава... цяпер...</strong> <br>
<br>
<em><font color="#d00505">(Тон 2)</font></em> Нарадзіўся Ты, Божа наш, як захацеў, зьявіўся нам з уласнае волі Тваёй, пацярпеў цялесна і з мёртвых уваскрос, перамогшы сьмерць. Споўніўшы ўсё, Ты ўзьнёсься ў славе і паслаў Боскага Духа, каб нам хваліць і славіць у песьнях Боства Тваё. <br>
<br>
<br>
<font color="#d00505"><em>Пасьля </em><strong><em>Вялікага ўслаўленьня:</em> <br>
<br>
Трапар</strong></font> <em><font color="#d00505">(тон 4).</font></em> Узьнёсься Ты ў славе, Хрысьце Божа наш, узрадаваўшы вучняў Тваіх абяцаньнем Сьвятога Духа, і ўмацаваўшы іх Тваім блаславеньнем, бо Ты – Сын Божы, Збавіцель сьвету. 