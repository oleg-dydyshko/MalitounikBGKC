<!DOCTYPE HTML><font color="#d00505"><strong>УЗЬНЯСЕНЬНЕ ГОСПАДА НАШАГА ІСУСА ХРЫСТА<br>
<br>
ВЯЧЭРНЯ – серада ўвечары</strong></font> <br>
<br>
<em><font color="#d00505">На “<strong>Госпадзе, Цябе клічу...</strong>” пяць наступных песьняў, паўтараючы кожную: <br>
<br>
(Тон 6)</font></em> Госпад узьнёсься на неба, каб паслаць сьвету Суцяшальніка. Неба падрыхтавала Яму пасад, хмары – Ягоны ўзыход. Анёлы здумеліся, убачыўшы Чалавека вышэй за іх. Айцец прымае Таго, хто быў ва ўлоньні Яго спрадвеку; Дух Сьвяты загадвае ўсім анёлам: “Адчыніце, князі, брамы вашыя!” Усе народы, пляскайце ў далоні, бо Хрыстос узышоў туды, дзе быў сьпярша. <br>
<br>
Хэрувімы зьдзівіліся ўзьнясеньню Твайму, Госпадзе, калі ўбачылі, як Ты, седзячы на хмарах, уздымаешся; мы ж славім Цябе, бо вялікая міласэрнасьць Твая. Слава Табе! <br>
<br>
Убачыўшы Тваё ўзьнясеньне на сьвятой гары, Хрысьце, Зьзяньне славы Айца, славім у песьнях сьвятло аблічча Твайго, пакланяемся Тваім мукам, узьвялічваем уваскрасеньне і аддаем хвалу слаўнаму ўзьнясеньню Твайму. Зжалься над намі! <br>
<br>
Калі апосталы ўгледзелі, як Ты, Госпадзе, Жыцьцядаўча Хрысьце, узносіўся на хмарах, яны заліліся сьлязьмі і, поўныя суму, з плачам казалі: “Не пакідай, Уладару, сіротамі слуг Тваіх, якіх Ты палюбіў у міласэрнасьці і дабрасардэчнасьці Тваёй, але пашлі нам, як абяцаў, Усесьвятога Духа Твайго, каб Ён прасьвятліў душы нашыя”. <br>
<br>
Споўніўшы тайну Твайго провіду, Ты, Госпадзе, які дзеля мяне стаўся ўбогім, узяў вучняў Тваіх на Аліўную гару і там, узьнёсшыся, прайшоў праз неба і ўвайшоў туды, адкуль ніколі не адлучаўся. Пашлі нам Усесьвятога Твайго Духа, каб Ён прасьвятліў душы нашыя. <br>
<br>
<strong>Слава... цяпер...</strong> <br>
<br>
<font color="#d00505"><em>(Тон 6)</em></font> Не адлучыўшыся ад улоньня Айца, Ты, наймілейшы Ісусе, жыў на зямлі як чалавек, а сёньня на Аліўнай гары ўзьнёсься ў славе, і заняпалую нашую прыроду з сабой міласэрна ўзьняў і пасадзіў поруч з Айцом. Нябесныя хоры анёлаў, убачыўшы цуд, здумеліся і з трапятаньнем узьвялічылі Тваё чалавекалюбства. 3 імі і мы, зямныя, славім Тваё дзеля нас паніжэньне і ад нас узьнясеньне, і молімся, кажучы: “Ты, што ва ўзьнясеньні сваім напоўніў радасьцю вучняў Тваіх і Багародзіцу, якая нарадзіла Цябе, малітвамі іх зрабі і нас годнымі радасьці абраных Тваіх у велічы міласэрнасьці Тваёй”. <br>
<br>
<br>
<strong>Чытаньне кнігі прарока Ісаі </strong><em>(Іс 2.1-3)</em><br>
<br>
Так кажа Госпад: “У апошнія дні дом Гасподні будзе пастаўлены на вяршыні гары, і ўзьнімецца вышэй за ўсе ўзгоркі, і прыйдуць да яго ўсе народы. Усе народы пойдуць сьпешна да яго, безьліч людзей пойдзе туды, кажучы: “Хадзеце, узыдзем на гару Гасподнюю, у дом Бога Якубавага, хай Ён нам пакажа свой шлях, і мы пойдзем па Ім””.<br>
<br>
<strong>Чытаньне кнігі прарока Ісаі </strong><em>(Іс 62.10-12; 63.1-2, 7-9)</em> <br>
<br>
Так кажа Госпад: “Праходзьце, праходзьце ў браму! Рыхтуйце шлях мой, рыхтуйце дарогу людзям Маім, зьбярыце каменьне з дарогі, уздыміце сьцяг для народаў". Вось што Госпад абвяшчае ўсім канцом зямлі: “Скажыце дачцы Сыёну, вось прыходзіць Збавіцель твой, а з Ім ідзе Ягоная ўзнагарода, і заплата Ягоная перад Ім. Называць іх будуць «сьвятым народам», збаўленым Госпадам. Цябе ж назавуць жаданым горадам, непакінутым”. Хто гэта, што прыходзіць з Эдому, ідзе з Босры ў пурпуровай вопратцы, прыгожы наўзьдзіў у сваім адзеньні? Ён ідзе ў паўнаце сілы сваёй і кажа: “Я той, які кажа праўду, моцны выбаўляць”. “Чаму крывавая вопратка Твая, і адзеньне Тваё, як у таго, хто цісьне вінаград у прэсе?” “Я сам ціснуў яго ў вінапрэсе, і з людзей нікога не было са мною”. <br>
<br>
Прыгадаю літасьці Госпада, усе дабрадзействы Ягоныя, якія Ён нам учыніў, і вялікую спагадлівасьць Ягоную да дому Ізраіля, якую Ён паказаў у міласэрнасьці сваёй і ў велічы дабротаў сваіх. Ён сказаў: “Сапраўды яны – народ Мой, дзеці Мае, якія ня схлусяць Мне!” I быў Ён ім збаўцам у кожнай бядзе. Не вястун і не анёл, але сам Госпад выратаваў іх. У сваёй літасьці і ласкавасьці Ён сам выкупіў іх, і ўзьняў, і насіў праз усе дні мінулыя.<br>
<br>
<strong>Чытаньне кнігі прарока Захара</strong> <em>(Зах 14.4, 8-11)</em> <br>
<br>
Так кажа Госпад: “Вось надыходзіць дзень Гасподні, і стануць ногі Ягоныя ў той дзень на гары Аліўнай, насупраць Ерусаліму, з усходу. У той дзень вада жывая пацячэ з Ерусаліму, палова яе ў мора ўсходняе, а другая палова ў заходняе. Летам і зімою так будзе. I будзе Госпад Уладаром над усёй зямлёй, у той дзень будзе Госпад адзіным, і адзіным будзе імя Яго. I краіна вакол зьменіцца і станецца шырокай раўнінаю, ад Гавы аж да Рамону, на поўдзень ад Ерусаліму. I ён (Ерусалім), будзе ўзвышаны і ўстаіць на сваім месцы ад варот Бэніямінавых аж да месца Даўніх варот, да варот Кутніх, і ад вежы Хананеля да скляпоў каралеўскіх. I будуць жыць у ім, і праклёну на ім больш ня будзе, і Ерусалім будзе жыць бясьпечна”.<br>
<br>
<br>
<strong><font color="#d00505">Ліцьця</font></strong> <br>
<br>
<font color="#d00505"><em>(Тон 1)</em></font> Ты ўзьнёсься на неба, Госпадзе, адкуль Ты і зышоў. Не пакінь нас сіротамі, хай прыйдзе Дух Твой і прынясе сьвету супакой. Пакажы сыном людзкім сілу Тваю, Госпадзе Чалавекалюбча. <br>
<br>
Ты, Хрысьце, узьнёсься да спрадвечнага Айца Твайго, з невыказным боствам Якога ніколі не разлучаўся. Сілы нябесныя, нічога не дадаючы да тройчы сьвятой хвалы Тваёй, вызналі Цябе і пасьля ўцелаўленьня як Адзінага Сына Айца. У багацьці ласкі Тваёй зьмілуйся над намі. <br>
<br>
Анёлы Твае, Госпадзе, казалі апосталам: “Мужы галілейскія, чаго стаіце, гледзячы на неба? Той, хто ўзьнёсься ад вас – Хрыстос Бог. Ён у такі самы спосаб, як вы бачылі, мае прыйсьці зноў. Дык паслужыце Яму ў набожнасьці і праведнасьці”. <br>
<br>
<em><font color="#d00505">(Тон 4)</font></em> Калі Ты, Хрысьце, прыйшоў на Аліўную гару, каб выканаць провід Айца, анёлы здумеліся, і тыя, што ў апраметнай, жахнуліся. Вучні Твае стаялі зьбянтэжаныя і радасныя, калі Ты загаварыў з імі; перад іхнімі вачыма пасад рыхтаваўся на хмарах у чаканьні Цябе; і неба, адчыніўшы брамы, паказала ўсю красу сваю; зямля адкрыла свае таемныя сховішчы, каб паказаць Адамаў упадак і ўзвышэньне. I вось ногі Твае пачалі ўзьнімацца, і было чуваць, як вусны Твае бласлаўлялі голасна. Ты ўзьняўся на хмары, і неба прыняла Цябе. Так, Госпадзе, Ты споўніў гэтую вялікую справу для збаўленьня душ нашых. <br>
<br>
Прыроду Адама, якая ўпала ў зямную бездань, Ты, Божа, аднавіў у сабе і сёньня ўзьнёс вышэй за ўсе сілы і пачаткі. Палюбіўшы яе, Ты ў міласэрнасьці сваёй зьяднаў яе з сабою; і, зьяднаўшы, пацярпеў разам з ёю; пацярпеўшы ж – хоць Ты і непадуладны цярпеньням, – Ты ўславіў яе. Бесьцялесныя сілы казалі між сабою: “Хто гэты дзівосны чалавек? Дый Ён ня толькі чалавек, Ён Бог і чалавек, які зьяднаў у сабе дзьве прыроды”. Анёлы ў сьветлых вопратках лёталі вакол вучняў і ўсклікалі: “Мужы галілейскія, Той, хто адышоў ад вас, Чалавек-Бог Ісус, як Бог-Чалавек прыйдзе зноў судзіць жывых і мёртвых, і даць верным адпушчэньне грахоў і веліч зьмілаваньня”. <br>
<br>
Калі Ты, Хрысьце Божа, узьнёсься ў славе, вучні бачылі, як хмары цялесна падымалі Цябе. Брамы нябесныя адчыніліся, хор анёльскі радаваўся, і ўсе сілы нябесныя ўсклікалі: “Адчыніце, князі, брамы вашыя, каб увайшоў Уладар славы”. Вучні здумеліся і казалі: “Не адлучайся ад нас, добры Пастыру, але пашлі нам Духа Твайго ўсесьвятога, каб ён навучыў і ўмацаваў нас, і прасьвятліў і асьвяціў душы нашыя”. <br>
<br>
<strong>Слава... цяпер... </strong><br>
<br>
<font color="#d00505"><em>(Тон 4)</em></font> Споўніўшы тайну любові, схаваную спрадвеку ад людзей, Ты, Госпадзе, прыйшоў на Аліўную гару разам з Тваімі вучнямі і з Тою, што нарадзіла Цябе, Творцу і Ўладара ўсіх. Бо выпадала, каб Тая, якая больш за ўсіх па-матчынаму цярпела, бачыўшы мукі Твае, усьцешылася, убачыўшы вялікую славу цела Твайго. З Ёю і мы, што сталіся саўдзельнікамі радасьці, гледзячы на Твой, Уладару, узыход на неба, славім Тваю вялікую спагадлівасьць да нас. <br>
<br>
<br>
<strong><font color="#d00505">Вершапесьні</font></strong> <br>
<br>
<font color="#d00505"><em>(Тон 2)</em></font> Нарадзіўся Ты, Божа наш, як захацеў, зьявіўся нам з уласнай волі Тваёй; пацярпеў цялесна і з мёртвых уваскрос, перамогшы сьмерць. Споўніўшы ўсё, Ты ўзьнёсься ў славе і паслаў нам Духа Боскага, каб нам хваліць і ў песьнях славіць Боства Тваё. <br>
<br>
<font color="#d00505"><em>Верш.</em></font> Усе народы, пляскайце ў далоні, усклікніце Богу радасным голасам. <br>
<br>
Убачыўшы, як Ты, Хрысьце, узьносіўся на Аліўнай гары, сілы нябесныя пыталіся адно ў аднаго: “Хто гэта?” I пачулі адказ: “Гэта Ўладар славы, велічны і магутны, непераможны ў барацьбе”. “I чаму ў Яго пурпуровая вопратка?” – “Бо Ён прыходзіць з Басоры, што значыць з цела чалавечага”. А сам Ты, як Бог, сеўшы па правай руцэ Велічы, паслаў нам Духа Сьвятога, каб навучаў нас і збаўляў душы нашыя. <br>
<br>
<font color="#d00505"><em>Верш.</em></font> Бог узьнёсься пад радасныя воклікі, Госпад – пад гучаньне трубаў. <br>
<br>
Ты, Хрысьце Божа, узьнёсься ў славе на Аліўнай гары ў прысутнасьці вучняў Тваіх, і сеў па правай руцэ Айца, напоўніўшы ўсё Боствам, і паслаў нам Духа Сьвятога, які прасьвятляе, умацоўвае і асьвячае душы нашыя. <br>
<br>
<strong>Слава... цяпер...</strong> <br>
<br>
<font color="#d00505"><em>(Тон 6)</em></font> Бог узьнёсься пад радасныя воклікі, Госпад – пад гучаньне трубаў, каб падняць заняпалы Адамаў вобраз і паслаць Суцяшальніка Духа для асьвячэньня душаў нашых. <br>
<br>
<br>
<font color="#d00505"><strong>Адпушчальны трапар </strong><br>
<br>
<em>(Тон 4)</em></font> Узьнёсься Ты ў славе, Хрысьце Божа наш, узрадаваўшы вучняў Тваіх абяцаньнем Сьвятога Духа, і ўмацаваўшы іх Тваім блаславеньнем, бо Ты – Сын Божы, Збавіцель сьвету. <em><font color="#d00505">(Тройчы)</font></em> 