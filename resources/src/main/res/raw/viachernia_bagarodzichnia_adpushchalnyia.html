<!DOCTYPE HTML><strong><font color="#d00505">Багародзічныя адпушчальныя</font></strong> <br>
<br>
<em><font color="#d00505">што сьпяваюцца пасьля трапароў сьвятых на вячэрні.</font></em> <br>
<br>
 <strong><font color="#d00505">Тон 1</font></strong> <br>
<br>
<font color="#d00505"><em>У нядзелю вечарам:</em></font> Стварэньне цешыцца, убачыўшы ў Табе, Поўная ласкі, цуд над цудамі: бо Ты зачала бяз семя і невыказна нарадзіла Таго, на каго палкі анёльскія ўзірацца ня сьмеюць. Малі Яго за душы нашыя. <br>
<br>
<font color="#d00505"><em>У панядзелак і сераду вечарам:</em></font> Ты, не апаліўшыся, Боскі Агонь зачала, Поўная ласкі Багародзіца, і нарадзіла бяз семя Госпада – Крыніцу жыцьця. Збаўляй тых, што ўзьвялічваюць Цябе. <br>
<br>
<em><font color="#d00505">У аўторак і чацьвер вечарам (Крыжабагародзічны):</font></em> Маючы Цябе, Усячыстая, сваёй заступніцай і выбаўленыя Тваімі малітвамі ад цяжкіх бедаў, Крыжом Сына Твайго заўжды захаваныя, Цябе як належыць мы ўсе набожна ўзьвялічваем. <br>
<br>
<font color="#d00505"><em>У пятніцу вечарам:</em></font> Як толькі пачуўся голас Габрыэля, які казаў Табе, Дзева: "Радуйся!", Уладар усіх уцелавіўся ў Табе, сьвятая Скарбніца, як сказаў праведны Давід. Ты сталася больш прасторнай за нябёсы, бо насіла Творцу Твайго. Слава Таму, хто пасяліўся ў Табе; слава Таму, хто выйшаў з Цябе; слава Таму, хто вызваліў нас нараджэньнем Сваім ад Цябе". <br>
<br>
 <strong><font color="#d00505">Тон 2</font></strong> <br>
<br>
<font color="#d00505"><em>У нядзелю вечарам:</em></font> Крыніца міласэрнасьці, Багародзіца, удастой нас спагады Твае: глянь на людзей, што зграшылі, і пакажы як заўсёды сілу Тваю, бо мы, на Цябе спадзеючыся, "Радуйся!" усклікаем Табе, як некалі Габрыэль, бесьцялесных сілаў архістратыг. <br>
<br>
<font color="#d00505"><em>У панядзелак і сераду вечарам:</em></font> Праз Цябе, Багародзіца і заўсёды Дзева, мы сталіся саўдзельнікамі Боскай існасьці, бо Ты нарадзіла нам Бога ўцелаўлёнага. Дзеля гэтага мы Цябе як належыцца набожна ўзьвялічваем. <br>
<br>
<em><font color="#d00505">У аўторак і чацьвер вечарам (Крыжабагародзічны):</font></em> Найслаўнейшая Ты, Багародзіца Дзева: мы апяваем Цябе: бо Крыжом Сына Твайго пекла зрынутае было, сьмерць умярцьвілася, і мы, памерлыя, усталі і жыцьця ўдастоіліся, рай атрымалі – даўнюю асалоду. Дзеля гэтага, дзякуючы, славім Яго, як магутнага Хрыста Бога нашага і адзінага шматміласьцівага. <br>
<br>
<font color="#d00505"><em>У пятніцу вечарам:</em></font> Вышэйшыя за розум і ўсяслаўныя ўсе тайны Твае, Багародзіца: зьбярогшы чысьціню і захаваўшы дзявоцтва, Ты сталася праўдзіваю Маці, нарадзіўшы Бога праўдзівага. Малі Яго за збаўленьне душаў нашых. <br>
<br>
 <strong><font color="#d00505">Тон 3</font></strong> <br>
<br>
<font color="#d00505"><em>У нядзелю вечарам:</em></font> Красе дзявоцтва і ўсясьветлай чысьціні Тваёй Багародзіца, Габрыэль зьдзівіўся і ўсклікнуў Табе: "Якую дастойную пахвалу прынясу Табе? Як жа Цябе назаву? Разгублены я і жахаюся. Таму, як мне было загадана, усклікаю Табе: "Радуйся, Поўная ласкі!" <br>
<br>
<font color="#d00505"><em>У панядзелак вечарам:</em></font> Прыстанішча і сіла нашая, Багародзіца, магутная памочніца сьвету! Малітвамі Тваімі захавай слугаў Тваіх ад усялякае бяды, адзіная Блаславёная. <br>
<br>
<em><font color="#d00505">У аўторак і чацьвер вечарам (Крыжабагародзічны):</font></em> Мы прыдбалі сабе жазло сілы – Крыж Сына Твайго, Багародзіца, і перамагаем ім варожую дзёрзкасьць, ды з любоўю няспынна ўзьвялічваем Цябе. <br>
<br>
<font color="#d00505"><em>У сераду вечарам:</em></font> Прарокі прапаведавалі, апосталы навучылі, мучанікі вызналі, а мы ўверылі, што Ты – сапраўды Багародзіца: дзеля гэтага ўзьвялічваем Твае невыказныя радзіны. <br>
<br>
<font color="#d00505"><em>У пятніцу вечарам:</em></font> Цябе, Хадайніцу за збаўленьне роду нашага, апяваем, Багародзіца Дзева, бо целам, якое Ён прыняў ад Цябе, Сын Твой і Бог наш на Крыжы пацярпеў і як Чалавекалюбца ад тленнасьці выбавіў нас. <br>
<br>
 <strong><font color="#d00505">Тон 4</font></strong> <br>
<br>
<font color="#d00505"><em>У нядзелю вечарам:</em></font> Узгадаванай у сьвятыні, у сьвятым сьвятых, апранутай у веру, і мудрасьць, і бездакорнае дзявоцтва архістратыг Габрыэль прынёс з нябёсаў прывітаньне і “Радуйся” ўсклікнуў: "Радуйся Блаславёная; радуйся, Праслаўленая, Госпад з Табою". <br>
<br>
<font color="#d00505"><em>У панядзелак вечарам:</em></font> Да Багародзіцы сёньня рупліва пойдзем, грэшныя і пакорлівыя, і прыпадзем да Яе, каючыся і ўсклікаючы з глыбіні душы: Уладарка, памажы, пакажы на нас ласку Тваю, сьпяшайся, бо гінем ад мноства правінаў. Не пакінь слугаў Тваіх ні з чым, бо Ты – адзіная надзея нашая. <br>
<br>
<em><font color="#d00505">У аўторак і чацьвер вечарам (Крыжабагародзічны):</font></em> Дзева ўсебеззаганная, Маці Хрыста Бога, меч працяў Тваю ўсесьвятую душу, калі Ты ўбачыла дабравольна ўкрыжаванага Сына і Бога Твайго. Не пераставай маліць Яго, Блаславёная, каб Ён дараваў нам прабачэньне правінаў. <br>
<br>
<font color="#d00505"><em>У сераду вечарам:</em></font> Слова Айца – Хрыста Бога нашага, ад Цябе ўцелаўлёнага, мы пазналі, Багародзіца Дзева, адзіная Чыстая, адзіная Блаславёная. Дзеля гэтага Цябе няспынна ў песьнях узьвялічваем. <br>
<br>
<font color="#d00505"><em>У пятніцу вечарам:</em></font> Тайна ад веку ўкрытая і анёлам невядомая праз Цябе, Багародзіца, явілася тым, што жывуць на зямлі, – Бог уцелавіўся, спалучыўшы ў сабе без зьліцьця дзьве прыроды, і дзеля нас дабравольна Крыж прыняў, ды ўваскрасіўшы ім першастворанага, Ён выбавіў ад сьмерці душы нашыя. <br>
<br>
 <strong><font color="#d00505">Тон 5</font></strong> <br>
<br>
<font color="#d00505"><em>У нядзелю вечарам:</em></font> З анёламі – песьні нябесныя і з людзьмі – зямныя ўсклікаем Табе, Багародзіца, радасным голасам: "Радуйся, брама, больш прасторная за неба! Радуйся, адзінае збаўленьне народжаных на зямлі! Радуйся, Чыстая і Поўная ласкі, што нарадзіла Бога ўцелаўлёнага!". <br>
<br>
<font color="#d00505"><em>У панядзелак вечарам:</em></font> Хуткае Тваё покрыва і дапамогу, і міласьць пакажы, Чыстая, на слугах Тваіх; утаймуй хвалі марных думак і ўпалую душу маю ўзьнімі, Багародзіца, бо я ведаю, Дзева, ведаю, што Ты можаш усё, што захочаш. <br>
<br>
<em><font color="#d00505">У аўторак і чацьвер вечарам (Крыжабагародзічны):</font></em> Крыжом Сына Твайго ідальская мана была зьнішчаная і патаптаная моц дэманаў; дзеля гэтага мы, верныя, заўжды Цябе, ад Бога ласкаю напоўненая, як належыць апяваем, бласлаўляем і ўзьвялічваем, вызнаючы Цябе сапраўды Багародзіцаю. <br>
<br>
<font color="#d00505"><em>У сераду вечарам:</em></font> Дзівосная тайна Дзевы выявілася збавеннай для сьвету, бо ад Яе Ты нарадзіўся бяз семя і зьявіўся нятленным у целе: усіх радасьць, Госпадзе, слава Табе. <br>
<br>
<font color="#d00505"><em>У пятніцу вечарам:</em></font> Радуйся, брама Гасподняя непраходная! Радуйся, сьцяна і покрыва тых, што прыбягаюць да Цябе! Радуйся, ціхае прыстанішча і Дзева, што шлюбу ня зьведала, якая нарадзіла ў целе Творцу Твайго і Бога! Не пераставай маліцца за тых, што славяць у песьнях Радзіны Твае і пакланяюцца ім. <br>
<br>
 <strong><font color="#d00505">Тон 6</font></strong> <br>
<br>
<font color="#d00505"><em>У нядзелю вечарам:</em></font> Пачаткам збаўленьня сталася для нас слова Габрыэля да Дзевы: бо пачуўшы "Радуйся!", Яна не адхілілася ад прывітаньня і не ўсумнілася, як Сара ў шатры, але гэтак адказвала: "Вось Я, Служка Гасподняя, хай станецца са мною паводле слова Твайго". <br>
<br>
<font color="#d00505"><em>У панядзелак вечарам:</em></font> Надзея сьвету добрая, Багародзіца Дзева! Просім Твайго і адзінага магутнага заступніцтва: зьмілуйся над людзьмі бездапаможнымі і малі міласьцівага Бога выбавіць душы нашыя ад усялякай пагрозы, адзіная Блаславёная. <br>
<br>
<em><font color="#d00505">У аўторак і чацьвер вечарам (Крыжабагародзічны):</font></em> Багародзіца Дзева, малі Сына Твайго, Хрыста Бога нашага, які дабравольна быў прыбіты да Крыжа і вызваліў сьвет ад маны, каб Ён зьмілаваўся над душамі нашымі. <br>
<br>
<font color="#d00505"><em>У сераду вечарам:</em></font> Сьвятая Ўладарка, Чыстая Маці Бога нашага, што невыказна нарадзіла Творцу ўсяго, са сьвятымі апосталамі заўжды малі Ягоную дабрыню, каб Ён выбавіў нас ад пажаданьняў цялесных і даў нам прабачэньне грахоў. <br>
<br>
<font color="#d00505"><em>У пятніцу вечарам:</em></font> Ты, што назваў Маці Тваю блаславёнаю, прыйшоў дабравольна на пакуты і зазьзяў на Крыжы, жадаючы знайсьці Адама і кажучы анёлам: "Радуйцеся са мною, бо знайшлася згубленая драхма". Божа, што ўсё мудра ўладкаваў, слава Табе! <br>
<br>
 <strong><font color="#d00505">Тон 7</font></strong> <br>
<br>
<font color="#d00505"><em>У нядзелю вечарам:</em></font> Багародзіца, Дзева Беззаганная! Разам з вышнімі сіламі малі Сына Твайго, каб, перш чым прыйдзе канец, дараваў прабачэньне правінаў тым, што з вераю славяць Цябе. <br>
<br>
<font color="#d00505"><em>У панядзелак вечарам:</em></font> "Радуйся!" – прыносім Табе, Багародзіца, бо Ты паказалася вышэйшай за анёлаў, нарадзіўшы Бога. <br>
<br>
<em><font color="#d00505">У аўторак і чацьвер вечарам (Крыжабагародзічны):</font></em> Укрыжаванага за нас Хрыста Бога, які зьнішчыў пекла ўладу, няспынна малі, Багародзіца Дзева, за збаўленьне душаў нашых. <br>
<br>
<font color="#d00505"><em>У сераду вечарам:</em></font> Спаўненьнем прарокаў і Закону ёсьць Плод улоньня Твайго, Усячыстая. Дзеля гэтага Цябе, Багародзіцу, сьвядома славім і набожна ўзьвялічваем. <br>
<br>
<font color="#d00505"><em>У пятніцу вечарам:</em></font> Скарбніца нашага ўваскрасеньня, Усяхвальная, што, нарадзіўшы Збаўленьне нашае, збавіла падуладных граху, выратуй тых, што спадзяюцца на Цябе, з бяздоннай ямы правінаў — Ты, якая перад радзінамі была Дзеваю, і падчас радзінаў Дзеваю, і пасьля радзінаў засталася Дзеваю. <br>
<br>
 <strong><font color="#d00505">Тон 8</font></strong> <br>
<br>
<font color="#d00505"><em>У нядзелю вечарам:</em></font> Радуйся, што праз анёла прыняла Радасьць сьвету! Радуйся, што нарадзіла Творцу Твайго і Госпада! Радуйся, што ўдастоілася стаць Маці Божаю! <br>
<br>
<font color="#d00505"><em>У панядзелак вечарам:</em></font> Непарушнае ўмацаваньне веры і пачэсны дар душаў нашых, узьвялічым верныя ў песьнях, Багародзіцу: "Радуйся, што ва ўлоньні Тваім зьмясьціла Камень Жыцьця! Радуйся, надзея канцоў сьвету, тужлівых Заступніца! Радуйся, Нявеста, што шлюбу ня зьведала!" <br>
<br>
<em><font color="#d00505">У аўторак і чацьвер вечарам (Крыжабагародзічны):</font></em> Бачачы на крыжы Цябе, Ягнё і Пастыра, і Збаўцу сьвету, Тая, што нарадзіла Цябе, са сьлязьмі казала: “Сьвет радуецца, бо атрымлівае выбаўленьне, а нутро маё гарыць, бачачы Тваё ўкрыжаваньне, якое Ты церпіш за ўсіх, Сыну і Божа мой”. <br>
<br>
<font color="#d00505"><em>У сераду вечарам:</em></font> Духоўная брама жыцьця, Усячыстая Багародзіца! Выбаві ад бедаў тых, што прыбягаюць з вераю да Цябе, каб нам славіць Твае ўсесьвятыя радзіны для збаўленьня душаў нашых. <br>
<br>
<font color="#d00505"><em>У пятніцу вечарам:</em></font> Ты, што дзеля нас нарадзіўся ад Дзевы і, на Крыжы пацярпеўшы, сьмерцю сьмерць абрабаваў, і паказаў уваскрасеньне як Бог, не пагардзі творамі рук Тваіх, Добры, пакажы чалавекалюбства Тваё, Міласьцівы, прымі малітвы за нас Багародзіцы, якая нарадзіла Цябе, і збаў, Збавіцелю наш, людзей распачлівых. 