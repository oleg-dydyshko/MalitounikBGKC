<!DOCTYPE HTML><font color="#d00505"><strong>Вячэрня агульная мучанікам <br>
<br>
На “Госпадзе, я клікаў Цябе...”:</strong> <br>
<br>
<em>(Тон 4)</em></font>. Прасьветленыя Духам Сьвятым, вы, мучанікі ўсяхвальныя, выйшлі на змаганьне з князем гэтага сьвету і з Божай дапамогаю перамаглі ягоныя подступы. Дзеля гэтага, сьвяткуючы сёньня вашую сьветлую памяць, аддаем пашану вашым цярпеньням. <br>
<br>
Аддадзеныя на раны і мукі, вы, сьвятыя, засталіся непахіснымі ў мудрасьці і, загарэўшыся, быццам сьвечкі, духоўным агнём, прасьвятлілі ласкаю сэрцы верных. Дзеля гэтага ўсякі род і век сьвяткуе вашую памяць, у песьнях славячы Госпада. <br>
<br>
Сьветласьцю цудаў вашых вы, адважныя мучанікі і пакутнікі Збавіцеля, прасьвятлілі ўсё стварэньне і адагналі туман пажадлівасьці і суму ад тых, што прыбягаюць да вас і просяць вашага заступніцтва. Таму і мы з вераю спраўляем вашу сьвятую і сьветлую памяць. <br>
<br>
<strong>Слава...Цяпер...</strong> <br>
<br>
<em><font color="#d00505">Багародзічны (Тон 4)</font></em>. Я пахіснуўся ад нападаў дэмана і ўпаў у яму гібельную, але Ты, Уладарка, зьмілуйся нада мною, умацуй мяне на камені дабрадзейнасьцяў і, адагнаўшы варожыя напасьці, зрабі мяне годным чыніць запаветы Сына Твайго і Бога нашага, каб атрымаць адпушчэньне ў судны дзень. <br>
<br>
<font color="#d00505"><em>Крыжабагародзічны (Тон 4).</em></font> Калі Усячыстая ўбачыла Цябе, чалавекалюбны Хрысьце, расьпятага і кап'ём раненага ў бок, Яна з плачам усклікнула: “Што гэта, Сыне мой? Як гэта няўдзячныя людзі адплаціліся Табе ўзамен за ўсё добрае, што Ты ім учыніў? Чаму, любы мой, хочаш пакінуць мяне бязьдзетнаю? Дзіўлюся, Добрасардэчны, Твайму дабравольнаму ўкрыжаваньню”. <br>
<br>
<font color="#d00505"><strong>Адпушчальныя трапары</strong></font> <br>
<br>
<em><font color="#d00505">(Тон 4)</font></em>. Мучанікі Твае, Госпадзе, у цярпеньнях вянцы нятленныя атрымалі ад Цябе, Бога нашага; маючы сілу Тваю, яны перамаглі мучыцеляў і зьнішчылі дэманаў нікчэмную дзёрзкасьць. Малітвамі іх збаў душы нашы. <br>
<br>
<em><font color="#d00505">Іншы трапар (Тон 1)</font></em>. Сьвятых Тваіх цярпеньнямі, якія яны дзеля Цябе перанясьлі, зьмілуйся над намі і аздараві нас, молімся Табе, Госпадзе Чалавекалюбча.
