<!DOCTYPE HTML><font color="#d00505"><strong>Вячэрня агульная Яну Хрысьціцелю <br>
<br>
На “Госпадзе, я клікаў Цябе...”:</strong></font> <br>
<br>
<em><font color="#d00505">(Тон 8)</font></em>. Блаславёны Яне Прадвесьніку, шчыры прыяцелю Ўладара, што ў водах Ярданскіх усклаў руку сваю на Ягоную пачэсную галаву, тваімі сьвятымі малітвамі пакорную душу маю накіроўвай заўсёды да Госпада; патушы агонь маіх пажаданьняў, прывядзі да выкананьня Боскіх запаветаў і ачысьці сэрца маё, каб мне славіць цябе. <br>
<br>
Парастак няплоднае, сад чысьціні, людзей краса, Хрысьціцелю Гасподні і Прадвесьніку ўсяслаўны Яне, боскі ахоўніку маёй пакорнай душы, малітвамі тваімі дай мне атрымаць ласку і барані мяне ад зьмяіных хітрасьцяў і нападаў. <br>
<br>
Ты ўвесь салодкі і поўны Боскай слодычы, прарок усяслаўны; ты даеш радасьць тым, што з вераю прыходзяць да цябе, робіш салодкімі іхнія пачуцьці душэўныя і цялесныя, вызваляеш нас усіх ад горычы немачаў і суму і ахоўваеш ад нападаў нячыстага ворага і ягоных душазгубных прынадаў. <br>
<br>
<strong>Слава...Цяпер...</strong> <br>
<br>
<font color="#d00505"><em>Багародзічны (Тон 8)</em></font>. З вераю прыбягаю пад покрыва Тваё, Багародзіца чыстая: ад нападаў, бедаў, благіх пажаданьняў і д'ябальскай злосьці збаў мяне. Ты, Уладарка, – глыбіня міласэрнасьці і хадайніца збаўленьня, бо Ты нарадзіла Бога міласэрнага, адзінага шчодрага і дабрасардэчнага. <br>
<br>
<font color="#d00505"><em>Крыжабагародзічны (Тон 8).</em></font> Калі Дзева і Маці Твая, Уладару, убачыла, як Ты, Ісусе, аддаў сябе на мукі і быў прыбіты да крыжа, Яна ўсклікнула з плачам: “Гора мне, Дзіця маё любае! Як гэта Ты церпіш несправядлівыя мукі, Ты, што аздараўляеш людзкія немачы і ад тленнасьці вызваляеш усіх у міласэрнасьці Тваёй?” <br>
<br>
<font color="#d00505"><strong>Адпушчальны трапар</strong> <br>
<br>
<em>(Тон 2)</em></font>. Праведніка ўспамінаем з пахвалою: табе ж, прадвесьніку, даволі сьведчаньня Гасподняга, што ты больш пачэсны за прарокаў, аказаўшыся дастойным хрысьціць у вадзе Прадказанага. Ты і пацярпеў за праўду з радасьцю і абвясьціў тым, што ў пекле, Бога, які аб'явіўся ў целе, узяў на сябе грахі сьвету і дараваў нам багацьце свайго зьмілаваньня. 
