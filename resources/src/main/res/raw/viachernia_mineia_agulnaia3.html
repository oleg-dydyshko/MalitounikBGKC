<!DOCTYPE HTML><font color="#d00505"><strong>Вячэрня агульная прароку <br>
<br>
На “Госпадзе, я клікаў Цябе...”: </strong><br>
<br>
<em>(Тон 4)</em></font>. Прыняўшы чыстым розумам водбліск першаснага зьзяньня і стаўшыся прадвесьнікам і прапаведнікам Божых словаў і прарокам Божым, ты абвясьціў тое, што Ён табе аб'явіў, і прадказаў усім народам будучае збаўленьне і непрамінальнае валадарства Хрыста. Дык цяпер малі Яго, пачэсны ..., каб Ён збавіў і прасьвятліў душы нашыя. <br>
<br>
Асьветлены богапазнаньнем і надзелены прарочым дарам, Ты, боганатхнёны ..., аказаўся годным боскага блаславеньня і здабыў давер і ласку ў добрага Бога маліцца за тых, што з вераю шануюць і славяць цябе як пачэснага дабравяшчальніка, каб вызваліць ад бедаў і збавіць душы нашыя. <br>
<br>
Ты, Несьмяротны, паказаў нам Твайго прарока ..., быццам жыцьцядайную хмару, што пралівае ваду вечнага жыцьця; Ты паслаў яго – абдараваўшы шчодра дарам Духа Сьвятога, адзінасутнага з Табою, Ойча ўсемагутны, і з Сынам Тваім, які зазьзяў з існасьці Тваёй, – і праз яго Ты прадказаў нам збавеннае прыйсьце Хрыста Бога нашага. <br>
<br>
<strong>Слава...Цяпер...</strong> <br>
<br>
<em><font color="#d00505">Багародзічны (Тон 4)</font></em>. Я ўпаў у бездань правінаў, ляніўства, няведаньня і бяздзейнасьці; цяпер, агорнуты страхам, малю Цябе, Багародзіца, пашлі мне суцяшэньне. Вось прыходжу да Цябе і прашу, і з вераю клічу: “Ня дай, каб мой канец быў на радасьць злоснаму ворагу”. <br>
<br>
<font color="#d00505"><em>Крыжабагародзічны (Тон 4).</em></font> “Ня плач па мне, Маці, бачачы на крыжы павешанага Мяне, Сына Твайго, які на водах зямлю павесіў і ўсё, што існуе, стварыў: Я ўстану і праслаўлюся, і пякельнае валадарства скрышу сілаю Маёю, зьнішчыўшы яго ўладу, і вязьняў ягоных вызвалю ў міласэрнасьці маёй і як Чалавекалюбец да Айца Майго прывяду”. <br>
<br>
<font color="#d00505"><strong>Адпушчальны трапар</strong></font> <br>
<br>
<em><font color="#d00505">(Тон 2)</font></em>. Прарока Твайго ..., Госпадзе, памяць спраўляючы, праз яго молім Цябе: збаў душы нашыя.
