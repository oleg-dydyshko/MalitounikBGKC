<!DOCTYPE HTML><font color="#d00505"><strong>Вячэрня агульная <br>
<br>
посьніку, манаху і пустэльніку <br>
<br>
На “Госпадзе, я клікаў Цябе...”:</strong></font> <br>
<br>
<em><font color="#d00505">(Тон 8)</font></em>. Найпадобны і пачэсны, боскі і сьветлы ліхтар ніколі не хаваецца пад тоўстым покрывам жыцьцёвых клопатаў, але ставіць яго на высокім месцы Чалавекалюбец, каб ён цудамі зьзяў. Малітвамі яго, Хрысьце, даруй людзям Тваім багацьце Твайго зьмілаваньня. <br>
<br>
Усклаўшы руку тваю на плуг, каб учынкамі тваімі ўзараць Божую ніву, ты, пачэсны ойча, не азіраючыся назад, накіраваўся проста да валадарства Хрыста Бога, які стаўся чалавекам для збаўленьня душ нашых. <br>
<br>
Несены ў цялесным чаўне лагодным подыхам лагоднага Духа, ты, мудры, лёгка пераплыў бурнае жыцьцёвае мора, і аддаў маёмасьць сваю за шматкаштоўную пэрлу. Здабыўшы, ты захаваў яе ў сабе, знайшоўшы радасьць у ейных боскіх дабротах. <br>
<br>
<strong>Слава...Цяпер...</strong> <br>
<br>
<font color="#d00505"><em>Багародзічны (Тон 8)</em></font>. Думкі нячыстыя мае і вусны лісьлівыя, учынкі мае ўсе благія: што мне рабіць, як сустрэць мне Судзьдзю майго? Уладарная Дзева, малі Сына Твайго, Творцу і Госпада, каб Ён, адзіны Міласэрны, прыняў душу маю ў пакаяньні. <br>
<br>
<font color="#d00505"><em>Крыжабагародзічны (Тон 8).</em></font> Калі Чыстая Дзева ўбачыла Сына свайго, які даў сябе прыбіць да крыжа, Яна жаласна заплакала і ўсклікнула: “Гора мне, Дзіця любае! Вось як няўдзячныя людзі адплацілі Табе, хочучы мяне пазбавіць Цябе, Наймілейшы мой”. <br>
<br>
<strong><font color="#d00505">Адпушчальныя трапары</font></strong> <br>
<br>
<font color="#d00505"><em>(Тон 8)</em></font>. У табе, ойча, верна захаваўся вобраз Божы: узяўшы крыж, ты пайшоў усьлед за Хрыстом і на справе навучаў не клапаціцца аб целе, бо яно прамінае, але дбаць пра душу, рэч несьмяротную. Дзеля гэтага разам з анёламі радуецца, сьвяты ..., дух твой. <br>
<br>
<font color="#d00505"><em>Іншы трапар (Тон 8)</em></font>. Струменямі сьлёз тваіх пустыню бясплодную ты ўрадліваю зрабіў і стогнамі душы плады высілкаў тваіх у сто разоў памножыў, і быў для ўсіх сьветачам, зьзяючы цудамі, ... ойча наш. Малі Хрыста Бога збавіць душы нашы. <br>
<br>
<font color="#d00505"><em>Іншы трапар (Тон 1)</em></font>. Пустыні жыхарам, анёлам у целе і цудатворцам зьявіўся ты, баганосны ойча наш ...: пастом, нядрэмнасьцю і малітваю нябесныя дараваньні прыняўшы, ацаляеш нядужых і душы тых, што з вераю прыходзяць да цябе. Слава Таму, хто даў табе сілу і хто ўславіў цябе; слава Таму, хто праз цябе дае ўсім аздараўленьні.
