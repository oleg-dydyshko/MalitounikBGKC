<!DOCTYPE HTML><font color="#d00505"><strong>7 Студзеня <br>
<br>
Пасьвяцьце Богазьяўленьня. <br>
<br>
Сабор сьв. Яна, Прадвесьніка і Хрысьціцеля <br>
<br>
Вячэрня <br>
<br>
На "Госпадзе, Цябе клічу...":</strong> <br>
<br>
<em>Тры першыя песьні сьвята: <br>
<br>
(Тон 2)</em></font>. Убачыўшы Прасьветніка нашага, што прасьвятляе кожнага чалавека, калі той прыйшоў хрысьціцца, Прадвесьнік усьцешыўся душою і, паказваючы на Яго, сказаў людзям: "Вось Той, хто збаўляе Ізраіля і вызваляе нас ад тленнасьці". Бязгрэшны Хрысьце Божа наш, слава Табе! <br>
<br>
Анельскія хоры жахнуліся, убачыўшы, як слуга хрысьціць Збавіцеля; Дух Сьвяты зышоў, каб засьведчыць аб Ім, і з неба пачуўся голас Айца: "Той, каго Прадвесьнік хрысьціць рукою сваёю – гэта Сын мой любы, якога Я ўпадабаў". Хрысьце Божа наш, слава Табе!  <br>
<br>
Струмені Ярдану прымаюць Цябе, Крыніца! Пацяшыцель зыходзіць у выглядзе голуба; схіляе галаву Той, хто нахіліў нябёсы, і зроблены з гліны ўсклікае Творцы: "Чаму загадваеш мне такое? Ты ж вышэйшы за мяне! Я маю патрэбу ў хрышчэньні Тваім". Бязгрэшны Хрысьце Божа наш, слава Табе! <br>
<br>
<font color="#d00505"><em>і тры наступныя Прадвесьніка: <br>
<br>
(Тон 1)</em></font>. Прадвесьнік, убачыўшы Цябе, Хрысьце, калі Ты прыйшоў і папрасіў хросту ў яго, сумеўся і ўсклікнуў: "Чаму, Усемагутны Госпадзе, загадваеш мне непасільную рэч? Як я магу дакрануцца рукою да Цябе, што ў руцэ сваёй трымаеш усё? Гэта Ты павінен хрысьціць мяне, слугу Твайго!" <br>
<br>
"Я зьявіўся сёньня як чалавек і, прыродаю недаступны, стаўся даступным для цябе; будучы багатым, Я дабравольна зьбяднеў, каб узбагаціць нятленнасьцю і збаўленьнем зьбяднелы род людзкі. Дык хадзі, ахрысьці Непадуладнага тленнасьці, які збаўляе ад тленнасьці сьвет". <br>
<br>
"Стаю зьбянтэжаны ўвесь і ня ведаю, куды ўцячы, – кажа Прадвесьнік Тварцу. – Ты, Добры, ёсьць Струменем, які корміць усіх: дык як жа Цябе прымае рака, у якую ўваходзіш, каб даць збаўленьне тым, што шануюць Тваё, Слова, сьвятое зьяўленьне?" <br>
<br>
<strong>Слава...</strong>: <br>
<br>
<em><font color="#d00505">(Тон 6)</font></em>. Сьветач у целе, Прадвесьнік Збавіцеля, сыне няплоднае, ты – прыяцель Таго, хто нарадзіўся ад Дзевы, якому ты пакланіўся, калі быў яшчэ ва ўлоньні маці тваёй, і якога ты хрысьціў у вадзе Ярданскай. Малі Яго, прарок, каб нам вызваліцца ад будучых мукаў. <br>
<br>
<strong>Цяпер...</strong>: <br>
<br>
<font color="#d00505"><em>(Тон 6)</em></font>. Калі Бог-Слова зьявіўся ў целе роду людзкому і прыйшоў на Ярдан хрысьціцца, Прадвесьнік усклікнуў: "Як дакрануся рукою да галавы Таго, хто трымае ўсё? Хоць Ты і нарадзіўся як Дзіцятка ад Марыі, ведаю, што Ты – Бог спрадвечны; Ты ходзіш па зямлі, але Цябе славяць сэрафімы; дык як я, слуга, наважуся хрысьціць Уладара?" Невыказны Госпадзе, слава Табе! <br>
<br>
<strong><font color="#d00505">Вялікі пракімен</font></strong> <em><font color="#d00505">(Пс 113:11,1-2,3,5)</font></em>. Бог наш на небе і на зямлі: усё, што схацеў, стварыў Ён. <br>
<br>
<font color="#d00505"><em>Верш 1.</em></font> Калі выйшаў Ізраіль з Ягіпту, Дом Якуба ад людзей чужых, Юдэя сталася прытулкам ягоным. <br>
<br>
<font color="#d00505"><em>Верш 2.</em></font> Мора ўбачыла і ўцякло, Ярдан пацёк назад. <br>
<br>
<font color="#d00505"><em>Верш 3.</em></font> Што з табой, мора, што ты ўцякло, чаму ты, Ярдане, пацёк назад? <br>
<br>
<font color="#d00505"><strong>Вершапесьні</strong> <br>
<br>
<em>(Тон 4)</em></font>. Прадвесьнік сумеўся, убачыўшы Цябе, калі Ты ішоў да яго. Як верны слуга, ён усклікнуў у страху: "Якая пакора, Збавіцелю, якое дабравольнае ўбоства Тваё! Багацьцем ласкі Ты ўзвысіў ўпакоранага чалавека, сам апрануўшыся ў яго ў добрасардэчнасьці Тваёй". <br>
<br>
<font color="#d00505"><em>Верш</em></font>. Мора ўбачыла і ўцякло, Ярдан пацёк назад. <br>
<br>
"Трэба, каб споўнілася збавенная тайна, – Ты адказаў Прадвесьніку. – Дык зрабі паслугу Збавіцелю ўсіх і ня бойся: сам беззаганны, Я прымаю хрышчэньне як чалавек у вадзе Ярдану, каб абнавіць упакоранага Адама. Дзеля гэтага Я і прыйшоў сюды". <br>
<br>
<font color="#d00505"><em>Верш</em></font>. Што з табой, мора, што ты ўцякло, чаму ты, Ярдане, пацёк назад? <br>
<br>
"Хто калі чуў, каб Сонца мела патрэбу ў ачышчэньні? – Ян усклікнуў. – Хто бачыў голым Таго, хто апранае неба хмарамі; Творцу крыніцаў, як уваходзіць у ваду? Дзіўлюся невыказнаму провіду Твайму, Уладару. Не абцяжай слугу Твайго страшнымі загадамі". <br>
<br>
<strong>Слава...</strong>: <br>
<br>
<em><font color="#d00505">(Тон 4)</font></em>. Блаславёны і Богу мілы Прароча і Прадвесьніку, улюбенец Сьвятога Духа, салодкасьпеўная ластаўка ласкі, ты зрабіў вядомым людзкому роду збавенны провід Уладара, які зазьзяў ад чыстае Дзевы для абнаўленьня людзей, адмяніў стары сум і скіраваў сэрцы да прыняцьця вечнага жыцьця праз хрышчэньне пакаяньня. <br>
<br>
<strong>Цяпер...</strong>: <br>
<br>
<em><font color="#d00505">(Тон 4)</font></em>. Прыйдзіце, возьмем прыклад з мудрых дзеваў і сустрэнем Уладара, які прыйшоў, быццам жаніх, да Яна. Ярдан, убачыўшы Яго, спалохаўся і затрымаўся, а Ян усклікнуў: "Ня сьмею дакрануцца да галавы Несьмяротнага". Дух зышоў у выглядзе голуба асьвяціць ваду, і голас з неба быў чутны: "Вось Сын мой, які прыйшоў на сьвет збавіць род людзкі". Госпадзе, слава Табе. <br>
<br>
<strong><font color="#d00505">Адпушчальныя трапары</font></strong> <br>
<br>
<font color="#d00505"><em>Прадвесьніка (Тон 2)</em></font>. Прароча і Прадвесьніку, пустынны жыхару, калі ты хрысьціў Сына і Госпада, ты чуў голас Айца і бачыў Духа сьвятога; ты, які прапаведаваў ўсім хрост пакаяньня, выпрасі і нам адпушчэньне грахоў, каб нам атрымаць малітвамі тваімі ад Хрыста багацьце спагады. <br>
<br>
<strong>Слава...Цяпер...</strong>: <br>
<br>
<em><font color="#d00505">Трапар сьвята (Тон 1)</font></em>. Калі Ты, Госпадзе, хрысьціўся ў Ярдане, адбылося пакланеньне Тройцы. Голас Айца засьведчыў аб Табе, называючы Цябе любым Сынам; і Дух у выглядзе голуба пацьвердзіў праўдзівасьць гэтых слоў. Хрысьце Божа, які зьявіўся нам і сьвет асьвяціў, слава Табе.
