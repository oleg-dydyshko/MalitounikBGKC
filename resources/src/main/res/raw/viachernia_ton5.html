<!DOCTYPE HTML><strong><font color="#d00505">Тон 5 <br>
<br>
СУБОТА ЎВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Пачэсным крыжом Тваім, Хрысьце, Ты д'ябла пасароміў, і ўваскрасеньнем Тваім джала сьмерці прытупіў, і выбавіў нас ад варотаў сьмерці. Слава Табе, Адзінародны! <br>
<br>
Той, хто дае ўваскрасеньне роду людзкому, быў ведзены на ахвяру, быццам ягнё. Уладары пякельныя сумеліся, і адчыніліся вароты плачу, бо ўвайшоў Уладар славы Хрыстос, сказаўшы вязьням: "Выходзьце!" і тым, што ў цемры: "Хадзеце да сьвятла!" <br>
<br>
Вялікі цуд! Творца нябачнага бачна пацярпеў дзеля чалавекалюбства і ўваскрос як несьмяротны. Дык прыйдзеце, усе народы, і пакланецеся Яму, бо праз Ягоную міласэрнасьць мы выбавіліся ад маны і навучыліся ўзьвялічваць у трох асобах адзінага Бога. <br>
<br>
Вячэрняе пакланеньне прыносім Табе, несьмяротнаму Сьвятлу, што ў апошнія дні ў целе, быццам у люстры, зазьзяў на ўвесь сьвет і, зыйшоўшы да пекла, разьвеяў цемру, што панавала там, і паказаў усім людзям сьвятло ўваскрасеньня. Сьветладаўча Госпадзе, слава Табе! <br>
<br>
Уладара збаўленьня нашага Хрыста ў песьнях уславім, бо Ён уваскрос з мёртвых і сьвет ад маны вызваліў. Радуюцца хоры анёлаў, уцякае дэманская спакуса, Адам ад падзеньня свайго ўстаў, і д'ябал застаўся пераможаным. <br>
<br>
Навучалі вартаўнікоў нягоднікі: "Схавайце Хрыстовае ўваскрасеньне, вазьміце заплату і скажыце: Калі мы спалі, мёртвага з магілы ўкралі ад нас". Хто калі бачыў, хто чуў, каб укралі памёрлага, памазанага і голага, пакінуўшы ў магіле пахавальныя палотны? Не ашуквайце сябе, юдэі, а лепш дасьледуйце сказаньні прарокаў і зразумейце, што Ён сапраўды Збаўца сьвету і ўсемагутны. <br>
<br>
Збавіцелю наш Госпадзе, што пекла паланіў і зьнішчыў сьмерць, і прасьвятліў усіх крыжом Тваім, зьмілуйся над намі! <br>
<br>
<font color="#d00505"><em>Дагматык.</em></font> У Чырвоным моры вобраз Дзевы Маці быў нам некалі дадзены. Там Майсей ваду разьдзяліў – тут Габрыель цуду паслужыў; тады Ізраіль перайшоў глыбіні марскія, быццам сушу, – цяпер Дзева нарадзіла бяз семя Хрыста; мора пасьля пераходу Ізраіля стала зноў непраходным – Бязьвінная, нарадзіўшы Эмануэля, засталася Дзеваю. Божа спрадвечны, што зьявіўся дзеля нас у целе, як чалавек, зьмілуйся над намі! <br>
<br>
<strong><font color="#d00505">Вершапесьні</font></strong> <br>
<br>
Цябе, Збавіцелю Хрысьце, што аб'явіўся ў целе, не адлучыўшыся ад неба, песьнямі звонкімі ўзьвялічваем, бо Ты крыж і сьмерць пацярпеў за род наш, і, як чалавекалюбны Госпад, разбурыў браму пякельную і на трэці дзень уваскрос, даючы збаўленьне душам нашым. <br>
<br>
<em><font color="#d00505">Верш</font></em>. Госпад пануе, Ён апрануўся ў красу. Апрануўся Госпад у сілу і падперазаўся. <br>
<br>
З прабітага боку Твайго, Хрысьце, Ты выліў струмені жыцьця і збаўленьня ўсім і, пацярпеўшы цялесную сьмерць, дараваў несьмяротнасьць нам; пасяліўшыся ў магіле, Ты як Бог вызваліў нас і ўваскрасіў з сабою. Дзеля гэтага славім Цябе і ўсклікаем: "Чалавекалюбча Госпадзе, слава Табе!" <br>
<br>
<em><font color="#d00505">Верш</font></em>. Ён умацаваў сусьвет, што не зварухнецца. <br>
<br>
Дзіўнае Тваё, Госпадзе, укрыжаваньне і зыход да пекла: паланіўшы яго і вызваліўшы вязьняў, што былі там, Ты як Бог рай адчыніў, каб узяць іх туды з сабою. Дзеля гэтага і нам, якія славім трохдзённае ўваскрасеньне Тваё, адзіны Міласэрны, даруй адпушчэньне грахоў і дазволь стацца жыхарамі раю. <br>
<br>
<font color="#d00505"><em>Верш</em></font>. Дому Твайму належыцца сьвятасьць, Госпадзе, праз усе дні. <br>
<br>
Чалавекалюбны Госпадзе, які дзеля нас пацярпеў і на трэці дзень уваскрос, аздараві нашыя цялесныя слабасьці, вызваль ад цяжкіх правінаў і збаў нас! <br>
<br>
<font color="#d00505"><em>Багародзічны</em></font>. Ты – сьвятыня і брама, хорам і пасад Уладара, Дзева ўсячыстая: праз Цябе зьявіўся Збаўца мой Хрыстос Бог тым, што сядзелі ў цемры. Ён, Сонца праведнасьці, захацеў прасьвятліць тых, каго Ён сваёю рукою стварыў на вобраз свой. Дзеля гэтага, Усяхвальная, маючы матчыну ласку ў Яго, маліся нястомна за збаўленьне душаў нашых. <br>
<br>
<strong><font color="#d00505">Адпушчальныя трапары</font></strong> <br>
<br>
<font color="#d00505"><em>Уваскросны.</em></font> Слова, спрадвечнае з Айцом і Духам, ад Дзевы народжанае для збаўленьня нашага, усхвалім, верныя, і паклонімся Яму. Бо Ён захацеў дабравольна целам узысьці на крыж і сьмерць пацярпець, і ўваскрасіць памёрлых слаўным уваскрасеньнем сваім. <br>
<br>
<font color="#d00505"><strong>НЯДЗЕЛЯ ЎВЕЧАРЫ <br>
<br>
На "Госпадзе, я клікаў Цябе...":</strong></font> <br>
<br>
Плачу і сумую, калі думаю пра страшны дзень расплаты, і не знаходжу ва ўчынках маіх адказу за правіны мае. Таму малюся: "Перш, чым прыйдзе неспадзявана канец і сьмерць скосіць мяне, перш, чым мне стаць на апошнім судзе і атрымаць прысуд на нязгасны агонь і беспрасьветную цемру, дзе чэрві і скрыгат зубоў, і грэшнікі гібеюць, – дай мне, Хрысьце мой, вызваленьне ад грахоў у вялікай міласэрнасьці Тваёй". <br>
<br>
Я, няшчасны, занядбаў законы і пісаньні, і адкінуў прыказаньні Твае, Божа і Творча мой: як цяпер уцяку ад кары, што чакае мяне? Але Ты, Збавіцелю, перш чым прыйдзе канец, дай мне прабачэньне, струмені сьлёз і дух шчырага жалю, адгані варожыя сілы, што намагаюцца зьвесьці мяне ў пякельную бездань. Малюся Табе, добры Божа, не адымі ад мяне Тваёй магутанай рукі. <br>
<br>
Гора мне! Розум мой пацямнеў, і я, няшчасны, аддаліўся ад Цябе, і ўсе сілы трачу ў грахох, аддаўшы сябе пад уладу цялесным пажаданьням, што жывуць ува мне. Цяпер чакаю канца майго жыцьця і кары, што чакае мяне. Госпадзе добры, які даеш сьвету веліч зьмілаваньня Твайго, дай мне сьлёзы жалю і адпушчэньне правінаў, малюся шчыра Табе. <br>
<br>
<font color="#d00505"><em>Багародзічны</em></font>. Ты, Усячыстая, сапраўды пасад хэрувімскі, вышэйшая за анёлаў, бо ў Табе пасялілася Божае Слова, каб абнавіць наш вобраз. У міласэрнасьці сваёй Ён нарадзіўся, узяўшы цела ад Цябе, і цярпеў мукі дзеля нас, і як Бог дараваў нам уваскрасеньне. Дзеля гэтага дзякуем Творцы, Які адмяніў прысуд нашай прыроды, і молімся, каб атрымаць заступніцтвам Тваім прабачэньне правінаў і веліч зьмілаваньня. <br>
<br>
<strong><font color="#d00505">Вершапесьні</font></strong> <br>
<br>
Госпадзе, не перастаю грашыць і не хачу зразумець Тваёй спагадлівасьці да мяне. Разьвей маё неразуменьне, Адзіны Добры, і зьмілуйся нада мною. <br>
<br>
Госпадзе, я ў страху перад Табою, але не пакідаю рабіць зло. Хто на судзе не баіцца судзьдзі? Або хто, шукаючы ацаленьня, гнявіць лекара, як я Цябе? Даўгацярплівы Госпадзе, будзь спагадлівы да маёй слабасьці і зьмілуйся нада мною. <br>
<br>
Ня дбаючы пра дачаснае і наважыўшыся мужна на мукі, вы, слаўныя мучанікі, ня страцілі надзеі блаславёных і атрымалі ў спадчыну нябеснае валадарства. Маючы ласку ў чалавекалюбнага Бога, прасіце Яго даць сьвету супакой і душам нашым веліч зьмілаваньня. <br>
<br>
<font color="#d00505"><em>Багародзічны</em></font>. Страшная і вялікая тайніца! Незьмяшчальны ва ўлоньні зьмяшчаецца, і Маці пасьля родаў застаецца Дзеваю, нарадзіўшы Бога, які ад Яе прыняў цела. Разам з анёламі мы хвалім Яго і славім у песьнях, усклікаючы: "Сьвяты Ты, Хрысьце Божа, які дзеля нас стаўся чалавекам. Слава Табе!" <br>
<br>
<strong><font color="#d00505">ПАНЯДЗЕЛАК УВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Гора мне, бо я ўгнявіў Цябе, міласэрнага Бога майго і Госпада! Колькі разоў, Хрысьце, я абяцаў пакаяцца, і аказаўся ашуканцам. Перш я забрудзіў вопратку хрышчэньня, зламаў запавет з Табою і не датрымаў абяцаньняў, якія я даў перад людзьмі і анёламі. Але Ты, Збавіцелю, ня дай мне згінуць да канца. <br>
<br>
Які адказ даш, няшчасная душа, у судны дзень? Хто выбавіць цябе ад вечнага агню і мукаў? Ніхто, калі ты сама, пакінуўшы твае благія навыкі, ня ўміласьцівіш Дабрачынца, і не пачнеш жыць дабрадзейна, абмываючы сьлязьмі правіны, зробленыя табою словам, учынкам і думкаю, і молячы Хрыста даць табе дасканалае прабачэньне. <br>
<br>
Ня дай, Уладару, быць мне ў палоне грэшных навыкаў: хай бес не пануе нада мною, і не падпарадкоўвае мяне волі сваёй. У чалавекалюбстве Тваім выхапі мяне магутнай рукою Тваёю з-пад ягонай улады, пасяліся ўва мне, і зрабі мяне поўнасьцю Тваім, каб я жыў згодна з воляй Тваёй, Слова, знайшоў супакой у Табе, і атрымаў збавеннае прабачэньне і веліч зьмілаваньня. <br>
<br>
<font color="#d00505"><em>Багародзічны</em></font>. Ад маладосьці маёй я аддаў сябе граху; мой розум пацямнеў, і я жыў у цемры; але сёньня, зьнявераны, плачу і сумую, што дрэннымі звычкамі і бяздумнасьцю я загубіў душу маю. Не пагардзі мною, які гіну, Уладарка, але пакажы дабрыню Тваю і Тваім заступніцтвам выбаў мяне ад усякіх напасьцяў і злых пажаданьняў, каб мне хоць на старасьць пакаяцца перад Богам. <br>
<br>
<strong><font color="#d00505">Вершапесьні</font></strong> <br>
<br>
Госпадзе, не перастаю грашыць і не хачу зразумець Тваёй спагадлівасьці да мяне. Разьвей маё неразуменьне, Адзіны Добры, і зьмілуйся нада мною. <br>
<br>
Госпадзе, я ў страху перад Табою, але не пакідаю рабіць зло. Хто на судзе не баіцца судзьдзі? Або хто, шукаючы ацаленьня, гнявіць лекара, як я Цябе? Даўгацярплівы Госпадзе, будзь спагадлівы да маёй слабасьці і зьмілуйся нада мною. <br>
<br>
Засланіўшыся шчытом веры і ўмацаваўшы сябе знакам крыжа, сьвятыя Твае, Госпадзе, адважна выйшлі на змаганьне і перамаглі д'ябальскую гордасьць і ману; малітвамі іх, Божа ўсемагутны, даруй сьвету супакой і душам нашым багацьцьце Твайго зьмілаваньня. <br>
<br>
<font color="#d00505"><em>Багародзічны</em></font>. Суцішы боль душы маёй, Ты, што асушаеш усякую сьлязу з твару зямлі, сунімаеш усялякі боль людзей, і сум грэшнікаў разьвейваеш. Мы ўсе знайшлі надзею і ўмацаваньне ў Табе, усесьвятая Маці Дзева. <br>
<br>
<strong><font color="#d00505">АЎТОРАК УВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Узьнесены, быццам Ягнё, на крыжы, Ты нізьверг гордасьць хітрага ворага; забіты, Ты крывёю сваёю асьвяціў усю зямлю; прабіты кап'ём, Ты, Хрысьце, загадаў вогненнаму мячу адступіцца і даць мне ўваход у рай, каб пакаштаваць бяз страху з дрэва жыцьця. Збаўлены мукамі Тваімі, радасна клічу: "Слава Боскаму крыжу Твайму, якім я быў вызвалены ад першаснага праклёну, атрымаў блаславеньне з дрэва жыцьця і веліч зьмілаваньня!" <br>
<br>
Каб суняць боль людзкі і зьнявагі, Ты, добры Госпадзе і Збавіцелю мой, пацярпеў ганебнае расьпяцьце. Сам нязлосны, Ты, Слова, пакаштаваў жоўці, каб адняць горыч нашай злосьці; быў паранены кап'ём у бок, каб ацаліць нашыя раны. Дзеля гэтага пакланяемся Твайму слаўнаму жаданьню і аддаем пашану кап'ю, губцы і трысьціне, якімі Ты дараваў сьвету супакой і веліч зьмілаваньня. <br>
<br>
"Як гэта Цябе, літасьцівы Ісусе, зборышча беззаконных бязьлітасна асудзіла на ўкрыжаваньне? – Дзева з плачам казала, калі ўбачыла ўзьнесенага на крыжы Цябе, якога Яна нарадзіла бяз болю. – Што яны ўчынілі Табе, Дзіця маё жаданае, Сыне мой любы? Сьпяшайся і, як абяцаў, у дабрыні Тваёй, збаў тых, што славяць расьпяцьце Тваё і ўзьвялічваюць мяне!" <br>
<br>
<font color="#d00505"><em>КрыжаБагародзічны.</em></font> Убачыўшы Ягнё сваё, што сьпяшалася на сьмерць, Маці Ягоная пайшла за Ім і з плачам казала: "Куды ідзеш, Хрысьце, Дзіця маё любае? Чаму сьпяшаешся ісьці гэтым шляхам, Даўгацярплівы? Ісусе жаданы, бязгрэшны і шматміласэрны Госпадзе, Сыне мой, дай слова мне, слузе Тваёй, не забывай маўчаньнем мяне, што ў невыказны спосаб нарадзіла Цябе – Жыцьцядаўца Бога, – які даеш сьвету веліч зьмілаваньня". <br>
<br>
<strong><font color="#d00505">Вершапесьні</font></strong> <br>
<br>
Некалі за Майсея прарока вобраз крыжа Твайго, Госпадзе, ворагаў перамагаў; сёньня ж мы, маючы на дапамогу сам Крыж Твой, просім: "Умацуй Царкву Тваю і даруй Ёй перамогу, як некалі Канстантыну, у вялікай міласэрнасьці Тваёй". <br>
<br>
Крыж Твой, Хрысьце, хоць зроблены з дрэва, апрануты ў Боскую моц, зьзяе на ўвесь сьвет і зьдзяйсьняе цудоўна нашае збаўленьне. Таму пакланяемся яму і славім Цябе, Збавіцелю. Зьмілуйся над намі! <br>
<br>
Маліцеся за нас, сьвятыя мучанікі, каб нам выбавіцца ад беззаконьняў нашых, бо вам дадзеная ласка маліцца за нас. <br>
<br>
<font color="#d00505"><em>КрыжаБагародзічны.</em></font> Узяўшы мой выгляд, Госпад і Бог апрануўся ў яго, каб упадобніцца да паўшага раней Адама. Ён узьняўся дабравольна на крыж, быццам вінаваты, рукі распасьцёр на ім, каб ацаліць рукі, што некалі аслабелі, калі пацягнуліся да дрэва спакусы. Усячыстая, угледзеўшы Яго, усклікнула: "Што гэта, Сыне мой, за невыказнае даўгацярпеньне? Не магу бачыць на крыжы Цябе, які ў руцэ сваёй трымаеш усе канцы зямлі". <br>
<br>
<strong><font color="#d00505">СЕРАДА ЎВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Вучні Гасподнія, вы абышлі ўсю зямлю, несучы з сабою скарб ваш, быццам сьветач, і пасеялі Боскае вучэньне, якім вы пасаромілі ўладароў і мучыцеляў і разарвалі, быццам павуціну, мудрагельства красамоўцаў і філёзафаў, клічучы ўсіх да пазнаньня Творцы, і адмяняючы ідальскія служэньні. Дзеля гэтага малю вас выбавіць мяне ад бяздумных пажаданьняў малітвамі вашымі. <br>
<br>
Ад буры спакусаў і маны нязбожных вучэньняў, злых бесаўскіх нашэптаў і прыкрых людзкіх напасьцяў і закалотаў, агню беспрасьветнага і вечнага чэрвя, скрыгату зубоў і ўсіх іншых мукаў малітвамі вашымі да Бога выбаўце, блаславёныя, усіх нас, і прасіце Яго, каб, дзякуючы вашым подзьвігам і дабрадзейнасьцям, атрымаць нам у спадчыну нябеснае валадарства і веліч зьмілаваньня. <br>
<br>
Наколькі магчыма людзкой прыродзе, усяхвальныя дванаццаць апосталаў, невыказным провідам успрынялі зьзяньне Тройцы і паказалі сябе адной згоднай грамадой. Разам з сямідзесяцьцю іншых вучняў, яны прасьвятлілі ўсе куткі зямлі, што былі агорнутыя змрокам ілжывых вучэньняў, і цяпер моляць Хрыста дараваць сьвету веліч зьмілаваньня. <br>
<br>
<font color="#d00505"><em>Багародзічны</em></font>. Радуйся, прароцкая пячаць і апосталаў багамудрых прапаведаваньне, бо Ты, Чыстая, вышэй за розум і словы, нарадзіла ў целе існага Бога. Праз Яго мы вярнуліся да першаснага стану і асалоды райскай спажы. Славім Цябе, Усячыстая, як хадайніцу такое ласкі і заступніцу, прыемную Богу, і, узбагачаныя Табою, удастойваемся вечнага жыцьця Сына Твайго, які дае ўсім багацьце зьмілаваньня. <br>
<br>
<strong><font color="#d00505">Вершапесьні</font></strong> <br>
<br>
Вучні Збавіцеля, сьведкі тайніцаў Божых, вы прапаведавалі Нябачнага і Спрадвечнага, кажучы: "Спачатку было Слова". Вы не былі створаныя раней за анёлаў і не навучыліся ад людзей, але ад Найвышэйшае Мудрасьці. Малецеся цяпер за душы нашыя. <br>
<br>
Апосталаў Хрыстовых згодна ў песьнях уславім, бо яны, апрануўшыся ў крыжовую зброю, ідальскую спакусу перамаглі і атрымалі пераможныя вянцы. Малітвамі іх і ўсіх сьвятых, Божа, зьмілуйся над намі. <br>
<br>
У бязьмежнай любові вы, сьвятыя мучанікі, ня выракліся Хрыста: пацярпеўшы розныя мукі і раны, вы перамаглі дзёрзкасьць мучыцеляў і, захаваўшы чыстай і непашкоджанай веру, пераставіліся да неба. Цяпер, маючы ласку ў Бога, прасіце Яго дараваць нам веліч зьмілаваньня. <br>
<br>
<font color="#d00505"><em>Багародзічны</em></font>. Славім і ўзьвялічваем Цябе, Багародзіца Дзева, як горад непахісны, сьцяну непарушную, моцную заступніцу і прыстанішча душаў нашых. <br>
<br>
<strong><font color="#d00505">ЧАЦЬВЕР УВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Усе дрэвы дуброўныя хай цешацца, бачачы, як пачэснае дрэва, асьвячанае мукамі Гасподнімі, зьзяе ласкаю, быццам полымя агню, і крынічыць усім дараваньні, што прасьвятляюць душы і думкі, ацаляюць немачы і сунімаюць цярпеньні, адганяюць нябачных ворагаў, перамагаюць супраціўнікаў і даюць Царкве перамогу, а верным – блаславеньне і веліч зьмілаваньня. <br>
<br>
Пакланяемся з вераю месцу, дзе стаялі ногі Гасподнія, як сказаў прарок; славім расьпятага Хрыста, бо Ён расьпяў з сабою правіны нашыя, зьнішчыў праклён дрэва і прымірыў з Айцом тых, што былі думкамі далёка ад Яго. У думках цалуем рукі і ногі Ягоныя – а таксама цьвікі, кап'ё, трысьціну, губку і цярновы вянок, – і з пашанаю схіляемся перад зьнявагамі і насьмешкамі і ўсім, што Ён за нас пацярпеў, бо праз іх мы атрымалі збаўленьне. <br>
<br>
Распнем усе нашыя члены з Хрыстом і памрэм для сьвету, каб ісьці па Ягоных сьлядах; ускладзем на плечы Ягоны Боскі крыж, адкінем цялесныя хістаньні і дрэнныя пажаданьні, якія цягнуць душу да граху. Глянем, як Ён, прыбіты да крыжа, аддае, задыхаючыся, душу сваю ў рукі Айца, каб нам быць з Ім вечна і неразлучна. <br>
<br>
<font color="#d00505"><em>КрыжаБагародзічны.</em></font> Вялікі выкуп і дарагую цану – найчыстую кроў Тваю, – Ты, Хрысьце мой бязгрэшны, захацеў даць, каб збавіць усіх. Дзеля гэтага Маці Твая, калі ўбачыла Цябе расьпятым, распусьціўшы валасы, заплакала і загаласіла: "Сыне мой, Ягнё беззаганнае, Ты жадаеш збавіць сьвет Тваёю найчыстаю крывёю! Незьмяркальнае Сонца, што дае ўсім прасьвятленьне і веліч зьмілаваньня, чаму Ты зайшоў для вачэй маіх?" <br>
<br>
<strong><font color="#d00505">Вершапесьні</font></strong> <br>
<br>
Некалі за Майсея прарока вобраз крыжа Твайго, Госпадзе, ворагаў перамагаў; сёньня ж мы, маючы на дапамогу сам крыж Твой, просім: "Умацуй царкву Тваю і даруй ёй перамогу, як некалі Канстантыну, у вялікай міласэрнасьці Тваёй". <br>
<br>
Крыж Твой, Хрысьце, хоць зроблены з дрэва, апрануты ў Боскую моц, зьзяе на ўвесь сьвет і зьдзяйсьняе цудоўна нашае збаўленьне. Таму пакланяемся яму і славім Цябе, Збавіцелю. Зьмілуйся над намі! <br>
<br>
Ня дбаючы пра дачаснае і наважыўшыся мужна на мукі, вы, слаўныя мучанікі, ня страцілі надзеі блаславёных і атрымалі ў спадчыну нябеснае валадарства. Маючы ласку ў чалавекалюбнага Бога, выпрасіце сьвету супакой і душам нашым веліч зьмілаваньня. <br>
<br>
<font color="#d00505"><em>КрыжаБагародзічны.</em></font> Дзева Маці і беззаганная Нявеста, убачыўшы Ягнё і Сына свайго, узьнесенага на крыжы, усклікнула з плачам: "Гора мне, Сыне мой! Як гэта Ты паміраеш, будучы па прыродзе сваёй несьмяротным Богам?" <br>
<br>
<strong><font color="#d00505">ПЯТНІЦА ЎВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Шматпакутныя мучанікі струменямі крыві сваёй патушылі бяздумнасьць нязбожнасьці і запалілі сьвятло дабрадзейнасьці. Яны спалілі ілжывых ідалаў і іхняе агіднае кадзіла і сьвятыні, і зазьзялі людзям, як праўдзівае сьвятло. Прасьветленыя імі, цураемся нязбожнай цемры і ідальскай маны і пакланяемся Хрысту, які дае сьвету веліч зьмілаваньня свайго. <br>
<br>
Зьнішчыўшы зманлівыя навукі ілжывых настаўнікаў, вы сталіся воямі спрадвечнага Айца, і Сына роўнаспрадвечнага, і Духа Сьвятога, разумна прапаведуючы ў трох асобах адзінага Бога, і ўмацоўваючы праўдзівае вучэньне; дзеля гэтага шануем вас, пастыры сьвятыя, што на жыцьцядайнай пашы пасьвілі статак Хрыстовы і пацярпелі за Яго разнародныя беды і прыкрасьці. <br>
<br>
Хор сьвятых падзьвіжнікаў, узяўшы розум за правадніка для дабрадзейнага жыцьця, лёгка перамог цялесныя пажаданьні. Жывучы на зямлі як бесьцялесныя, яны зьнішчылі бесаўскую ману, і сталіся спаўжыхарамі анёлаў, з якімі цяпер радуюцца ў нябесных сялібах, у сьвятле разам з Хрыстом, і моляць Яго даць нам веліч зьмілаваньня свайго. <br>
<br>
<font color="#d00505"><em>Дагматык.</em></font> У Чырвоным моры вобраз Дзевы Маці быў нам некалі дадзены. Там Майсей ваду разьдзяліў, – тут Габрыель цуду паслужыў; тады Ізраіль перайшоў глыбіні марскія, быццам сушу, – цяпер Дзева нарадзіла бяз семя Хрыста; мора, пасьля пераходу Ізраіля стала зноў непраходным – Бязьвінная, нарадзіўшы Эмануэля, засталася Дзеваю. Божа спрадвечны, што зьявіўся дзеля нас у целе, як чалавек, зьмілуйся над намі! <br>
<br>
<strong><font color="#d00505">Вершапесьні</font></strong> <br>
<br>
Маліцеся за нас, сьвятыя мучанікі, каб нам вызваліцца ад беззаконьняў нашых, бо вам дадзеная ласка маліцца за нас. <br>
<br>
У бязьмежнай любові вы, сьвятыя мучанікі, ня выракліся Хрыста: пацярпеўшы розныя мукі і раны, вы перамаглі дзёрзкасьць мучыцеляў і, захаваўшы чыстай і непашкоджанай веру, пераставіліся да неба. Цяпер, маючы ласку ў Бога, прасеце Яго дараваць нам веліч зьмілаваньня. <br>
<br>
Засланіўшыся шчытом веры і ўмацаваўшы сябе знакам крыжа, сьвятыя Твае, Госпадзе, адважна выйшлі на змаганьне і перамаглі д'ябальскую гордасьць і ману. Малітвамі іх, Божа ўсемагутны, даруй сьвету супакой і душам нашым багацьцьце Твайго зьмілаваньня. <br>
<br>
<font color="#d00505"><em>Багародзічны</em></font>. Малітвамі Тваімі, Поўная ласкі, заступайся за нас і выпрасі душам нашым багацьце дабротаў і ачышчэньне правінаў, молімся Табе.
