<!DOCTYPE HTML><strong><font color="#d00505">Тон 2 <br>
<br>
СУБОТА ЎВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Прыйдзіце, паклонімся Божаму Слову, народжанаму спрадвеку ад Айца і ад Дзевы цела прыняўшаму. Ён, пацярпеўшы на крыжы і аддаўшы сябе на пахаваньне, як захацеў, уваскрос з мёртвых і збавіў мяне, заблуднага чалавека. <br>
<br>
Хрыстос, Спас наш, адмяніў прысуд на нас, прыбіўшы яго да крыжа, і зьнішчыў сьмерці ўладу. Пакланяемся Ягонаму трохдзённаму ўваскрасеньню. <br>
<br>
З арханёламі ўславім уваскрасеньне Хрыстова, бо Ён – Збаўца і Вызваліцель душаў нашых, і ў славе страшнай і вялікай сіле зноў прыйдзе судзіць сьвет, які Ён стварыў. <br>
<br>
Цябе, расьпятага і пахаванага, анёл назваў Уладаром і жанчынам сказаў: "Хадзеце, гляньце, дзе Госпад ляжаў, бо Ён, усемагутны, уваскрос, як прадказаў". Дзеля гэтага пакланяемся Табе, адзінаму несьмяротнаму. Жыцьцядаўча Хрысьце, зьмілуйся над намі. <br>
<br>
Крыжом Тваім Ты адмяніў райскага дрэва праклён, і пахаваньнем Тваім Ты зьнішчыў сьмерці ўладу, і ўваскрасеньнем Тваім Ты прасьвятліў род людзкі. Дзеля гэтага ўсклікаем Табе: "Дабрачынца Хрысьце Божа наш, слава Табе!" <br>
<br>
Адчыніліся перад Табою, Госпадзе, са страхам вароты сьмерці, і вартаўнікі пякельныя, убачыўшы Цябе, спалохаліся, бо Ты разбурыў медныя вароты і зламаў жалезныя замкі і, разьбіўшы нашыя аковы, вывеў нас з цемры і ценю сьмерці. <br>
<br>
З песьняй вызваленьня на вуснах пойдзем усе да дому Гасподняга і паклонімся там, кажучы: "Госпадзе, што быў расьпяты, і з мёртвых уваскрос, і прабываеш ва ўлоньні Айца, ачысьці грахі нашыя!" <br>
<br>
<font color="#d00505"><em>Дагматык.</em></font> Цень Закону мінуў з прыйсьцем ласкі: як некалі куст, ахоплены агнём, не згараў, так і Ты, Дзева, пасьля родаў дзеваю засталася; замест слупа вогненнага Сонца праведнае зазьзяла; замест Майсея – Хрыстос, Збавіцель душаў нашых. <br>
<br>
<strong><font color="#d00505">Вершапесьні</font></strong> <br>
<br>
Уваскрасеньнем Тваім, Хрысьце, Ты прасьвятліў увесь сусьвет і паклікаў да сябе ўсё стварэньне. Госпадзе ўсемагутны, слава Табе! <br>
<br>
<font color="#d00505"><em>Верш</em></font>. Госпад пануе, Ён апрануўся ў красу. Апрануўся Госпад у сілу і падперазаўся. <br>
<br>
Дрэвам крыжовым, Хрысьце, Ты адмяніў праклён дрэва райскага, і пахаваньнем Тваім Ты зьнішчыў сьмерці ўладу, і прасьвятліў род наш уваскрасеньнем Тваім. Дзеля гэтага славім Цябе, усклікаючы: "Жыцьцядаўча Хрысьце, Божа наш, слава Табе!" <br>
<br>
<em><font color="#d00505">Верш</font></em>. Ён умацаваў сусьвет, што не зварухнецца. <br>
<br>
Калі Ты, Хрысьце, павіс на крыжы, уся краса стварэньня памеркла; жаўнеры паказалі нялюдзкасьць сваю, прабіўшы кап'ём бок Твой; і гэбрэі, ня ведаючы Тваёй сілы, дамагаліся паставіць пячаці на магіле Тваёй. Але дзеля бязьмежнай міласэрнасьці, якую маеш у сэрцы Тваім, Ты прыняў пахаваньне і на трэці дзень уваскрос. Госпадзе, слава Табе! <br>
<br>
<font color="#d00505"><em>Верш</em></font>. Дому Твайму належыцца сьвятасьць, Госпадзе, праз усе дні. <br>
<br>
Жыцьцядаўча Госпадзе, Ты дабравольна пацярпеў мукі дзеля нас, сьмяротных, і зышоў да пекла ў сіле. Там, быццам ад лютага зьвера, Ты выхапіў тых, што чакалі Цябе, і даў ім на жыльлё замест пекла рай. І нам, якія славім трохдзённае ўваскрасеньне Тваё, даруй адпушчэньне грахоў і багацьце зьмілаваньня Твайго. <br>
<br>
<em><font color="#d00505">Багародзічны</font></em>. Новы цуд, большы за ўсе ранейшыя цуды! Хто калі бачыў Маці, якая радзіла бяз мужа і на руках насіла Таго, хто трымае ўсё стварэньне? З Божай волі радзіўся Той, каго Ты, Усячыстая, насіла як дзіцятка на руках Тваіх. З матчынай сьмеласьцю не пераставай маліць Яго за тых, што шануюць Цябе, каб Ён дараваў багацьце ласкі сваёй і збавіў душы нашыя. <br>
<br>
<font color="#d00505"><strong>Адпушчальны трапар</strong> <br>
<br>
<em>Уваскросны.</em></font> Калі Ты зышоў да сьмерці, Жыцьцё несьмяротнае, Ты зьнішчыў пекла зьзяньнем боскасьці Тваёй; калі ж Ты і памёрлых з апраметнай уваскрасіў, усе сілы нябесныя ўсклікнулі: "Жыцьцядаўча Хрысьце Божа наш, слава Табе!" <br>
<br>
<font color="#d00505"><strong>НЯДЗЕЛЯ ЎВЕЧАРЫ <br>
<br>
На "Госпадзе, я клікаў Цябе...":</strong></font> <br>
<br>
Ойча добры, Сыне – Слова Айца і Духу Сьвяты, адзіная няствораная існасьць: Ты – крыніца дабра, з якой цякуць струмені ласкаў і міласэрнасьці. Прымі нашыя малітвы і просьбы, і, як адзіны шчодры і чалавекалюбны Бог, дай нам, грэшным, прабачэньне. <br>
<br>
Сэрца Тваё, уласьцівае Тваёй Боскай прыродзе, поўнае спагады, міласэрнасьці і ласкі. Дзеля гэтага молім Цябе, Хрысьце Збавіцелю наш, і, прыпаўшы да Цябе, клічам і просім: "Як добры і чалавекалюбны Бог дай слугам Тваім адпушчэньне шматлікіх правінаў і прабачэньне ўсяго, у чым мы зграшылі". <br>
<br>
Каб збавіць усіх людзей, Ты, Збавіцелю, будучы Богам, дзеля нас прыняў цела і стаўся чалавекам. Збаў нас, якія шануем запаветы Твае, бо Ты, Чалавекалюбча, як ласкавы і міласэрны Бог, прыйшоў збавіць ласкаю Боскага хрышчэньня ня толькі праведнікаў, але і нас, скаваных безьліччу правінаў. <br>
<br>
<em><font color="#d00505">Багародзічны</font></em>. Хоры анёлаў славяць тройчы сьвятымі песьнямі Сына Твайго, Усячыстая. Ты была Ягоным вогненным пасадам, адухоўленым хорамам і мастом Боскім, які вядзе з зямлі да Яго. Разам з арханёлам Габрыелем мы ўсе згодна клічам: "Радуйся, Поўная ласкі!", бо Ты нарадзіла Крыніцу жыцьця. <br>
<br>
<strong><font color="#d00505">Вершапесьні</font></strong> <br>
<br>
Зграшыў я перад Табою, Хрысьце Спасе, як блудны сын. Але Ты, Ойча, прымі мяне, які каюся, і зьмілуйся нада мною. <br>
<br>
Быццам мытнік, Хрысьце Збавіцелю, клічу моцным голасам: "Ачысьці мяне, Божа, як некалі яго, і зьмілуйся нада мною!" <br>
<br>
Божыя пакутнікі, што не палюбілі зямной уцехі, удастоіліся нябесных дабротаў і сталіся суграмадзянамі анёлаў. Малітвамі іх, Госпадзе, зьмілуйся нада мною і збаў мяне. <br>
<br>
<font color="#d00505"><em>Багародзічны</em></font>. Радуйся, Марыя Багародзіца, хорам непарушны і сьвяты, як кліча прарок: "Хорам Твой сьвяты, дзіўны ў справядлівасьці". <br>
<br>
<strong><font color="#d00505">ПАНЯДЗЕЛАК УВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Я пераўзышоў усіх грахамі, дык як цяпер навучуся пакаяньню? Калі буду ўздыхаць, як мытнік, баюся абцяжыць неба; калі заплачу, як блудніца, сьлязьмі апаганю зямлю. Але Ты, Божа, дай мне адпушчэньне грахоў і зьлітуйся нада мною. <br>
<br>
Я ўчыніў усякі грэх, усіх пераўзышоў у блудзе, і ня маю струменяў сьлёз, каб пакаяцца; калі далей буду жыць у ленасьці, буду асуджаны на мукі. Але Ты, адзіны добры Божа, дай мне паправу і зьмілуйся нада мною. <br>
<br>
У дабрыні Тваёй, Хрысьце Госпадзе мой, дай мне сьлёзы жалю, каб мне плачам абмыць бруд правінаў маіх, спрычыненых няўстрыманасьцю, і стаць перад Табою ачышчаным, калі зыдзеш зноў з нябёсаў судзіць людзей, як адзіны праведны Судзьдзя. <br>
<br>
<font color="#d00505"><em>Багародзічны</em></font>. Прыродным сваяцтвам і згоднай малітваю вы адзінадушныя, Маці Ўладара ўсіх і боскі Прадвесьніку; дык учыніце разам малітву за слугу вашага, які моцна прагневаў Усеміласэрнага, каб Ён, прыхіліўшыся да вашых малітваў, паказаў сваю спагадлівасьць і збавіў мяне, і вызваліў ад вогненнага сваяцтва. <br>
<br>
<strong><font color="#d00505">Вершапесьні</font></strong> <br>
<br>
Зграшыў я перад Табою, Хрысьце Спасе, як блудны сын. Але Ты, Ойча, прымі мяне, які каюся, і зьмілуйся нада мною. <br>
<br>
Быццам мытнік, Хрысьце Збавіцелю, клічу моцным голасам: "Ачысьці мяне, Божа, як некалі яго, і зьмілуйся нада мною". <br>
<br>
Малітвамі сьвятых мучанікаў і ўслаўленьнем Хрыста ўсякая мана разьвейваецца, і род людзкі вераю збаўляецца. <br>
<br>
<font color="#d00505"><em>Багародзічны</em></font>. Непраходная брама, таемна запячатаная, Багародзіца Дзева, прымі нашыя малітвы і занясі іх да Сына Твайго і Бога, каб Ён Табою збавіў душы нашыя. <br>
<br>
<strong><font color="#d00505">АЎТОРАК УВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Калі Ты, Слова, памёр на крыжы, сьветачы нябесныя памерклі, зямля захісталася, камяні патрэскаліся, заслона царкоўная разарвалася, магілы паадчыняліся і мёртвыя ўсталі, пекла вывергла ўсіх, што былі ў апраметнай, бесы былі пераможаныя, а сьмерць здалася ўсім сном. <br>
<br>
Калі добры разбойнік убачыў Цябе, Хрысьце, як Ты вісеў на крыжы, быццам пладавітая вінаградная гронка, ён паказаў разважлівасьць і адным малым воклікам здабыў прабачэньне правінаў. Дык будзьма ягонымі пераймальнікамі і ўсклікнем: "Успомні, Чалавекалюбча, і нас у валадарстве Тваім!" <br>
<br>
Боскі крыж Твой, Хрысьце, зьзяе ў Царкве, быццам зорка на небе: ён паліць бесаў, прасьвятляе верных, і пакрывае сорамам тых, што ўкрыжавалі Цябе, чыіх прабацькоў Ты некалі крыжападобным дрэвам вызваліў з няволі і даў ім у пустыні есьці мёд са скалы. <br>
<br>
<font color="#d00505"><em>Крыжабагародзічны.</em></font> "Зьзяньне сьветачаў нябесных памеркла, пераможанае духоўным Зьзяньнем, што зьявілася на Крыжы; бо горшае перамагаецца лепшым, і большаму меншае ўступае месца. Дык ці ж не належала схавацца сьвятлу рэчыўнаму, калі зазьзяў Хрыстос?" – гледзячы на Цябе, Сьвятло сьвету, казала Ўсячыстая. <br>
<br>
<strong><font color="#d00505">Вершапесьні</font></strong> <br>
<br>
Хрысьце Спасе, які збавіў Пятра ў моры, збаў мяне сілаю крыжа Твайго і зьмілуйся нада мною. <br>
<br>
"Хай будзе расьпяты!" – крычалі тыя, што раней карысталіся з дароў Тваіх, і забойцы праведнікаў прасілі сабе разбойніка замест Дабрачынца; але Ты, Хрысьце, маўчаў і ціха пераносіў іхнюю злосьць, жадаючы пацярпець і збавіць нас у чалавекалюбстве Тваім. <br>
<br>
Хоры мучанікаў супрацівілся мучыцелям сваім, кажучы: "Мы – воі Ўладара сілаў! І хоць аддасьцё нас на агонь і мукі, не адрачэмся Тройцы". <br>
<br>
<font color="#d00505"><em>Крыжабагародзічны.</em></font> Калі Ты, Усячыстая, убачыла расьпяцьце Сына і Бога Твайго, Ты адчула нясьцерпны боль і з плачам усклікнула: "Гора мне, Дзіця наймілейшае, як гэта Ты несправядліва церпіш, каб збавіць сыноў Адама?" Мы ж, Усячыстая Дзева, з вераю просім Цябе: "Малі Яго, каб Ён быў спагадлівым да нас". <br>
<br>
<strong><font color="#d00505">СЕРАДА ЎВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Быццам рэкі, што, разьдзяліўшыся, выплылі з раю, вы, мудрыя апосталы, напаілі ўсю зямлю. Заараўшы яе, вы пасеялі збавеннае прапаведаньне і зжалі буйнае калосьсе – душы збаўленых, якія вы, вучні Гасподнія, захавалі ў скарбніцы духоўнай, як найбольшы скарб. <br>
<br>
Ад цемры пажадлівасьцяў і спакусаў шматпакутнае маё сэрца вызваліце, сьветачы духоўнага сьвітаньня і сьветлыя настаўнікі, што абвяшчаеце ўсім Сонца, якое разганяе спакусу ночы няверства. Як Ягоныя сьведкі, маліцеся, каб Ён прасьвятліў і нашыя розумы і пачуцьці. <br>
<br>
Вы, сьведкі тайны, зьявіліся сапраўды боганапісанымі табліцамі новай ласкі і кнігамі духоўнымі, якія маюць у сабе збавеннае слова, напісанае Духам і пальцам Айца; абышоўшы ўсю зямлю, вы навучылі ясна людзей праўдзівай веры і паказалі ім сьцежку да неба. <br>
<br>
<font color="#d00505"><em>Багародзічны</em></font>. Слова, роўнае славаю з Айцом і Духам, што, быццам вялікае сонца, у апошнія дні на зямлі зазьзяла ад Дзевы, Божай Нявесты, паслала вас, слаўныя апосталы, быццам зоркі, сьвятлом веры прасьвятліць усіх людзей, што жывуць у цемры спакусы, і прывесьці іх да праўдзівай веры. <br>
<br>
<strong><font color="#d00505">Вершапесьні</font></strong> <br>
<br>
Ты, Збавіцелю, узьвялічыў па ўсім сусьвеце імёны найвышэйшых апосталаў, бо яны, навучыўшыся нябесным справам, аздараўлялі людзей, і нават іхні цень лячыў немачы; рыбакі чынілі цуды і пакліканыя сярод юдэяў прапаведавалі ласку. Малітвамі іх, Міласэрны, даруй нам веліч Твайго зьмілаваньня. <br>
<br>
Будучы заўжды пад націскам няправедных учынкаў, прыбягаем да Цябе, сапраўднага Бога і, маючы за заступнікаў вучняў Тваіх, молімся: "Збаў нас, Настаўнік, бо гінем! Пакажы ворагам нашым, што Ты ахоўваеш людзей Тваіх і збаўляеш нас ад бедаў малітвамі апосталаў, не зважаючы на грахі нашыя, у вялікай Тваёй дабрыні". Госпадзе, Слава Табе! <br>
<br>
Вялікую славу здабылі вы, сьвятыя: ня толькі цярпеньнямі вы перамаглі ворага, але і пасьля сьмерці праганяеце злых духаў, аздараўляеце немачы, лекары душаў і целаў. Маліцеся Госпаду за збаўленьне душаў нашых. <br>
<br>
<font color="#d00505"><em>Багародзічны</em></font>. Быццам пладавітае аліўнае дрэва, Дзева ўзрасьціла Цябе, Плод жыцьцядайны, каб прыносіў сьвету веліч і багацьце зьмілаваньня. <br>
<br>
<strong><font color="#d00505">ЧАЦЬВЕР УВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Калі Ты, Збавіцелю, быў прыбіты да крыжа, сонца памеркла ад страху, заслона царкоўная разарвалася, зямля захісталася, камяні патрэскаліся, ня ў змозе бачыць, як Творца іхні і Бог з уласнае волі церпіць на дрэве несправядлівыя мукі і зьнявагі ад беззаконных. <br>
<br>
Павалены на зямлю, паранены страшным падзеньнем, ляжыць хітры зьмей, пераможаны расьпяцьцем Тваім, Чалавекалюбча. Адам ад праклёну вызваляецца і збаўляецца раней асуджаны. Дзеля гэтага молімся: "Збаў нас усіх, Шчодры, і зрабі годнымі валадарства Твайго". <br>
<br>
Калі беззаконныя людзі прыбілі да крыжа Цябе, Спасе і Жыцьцё ўсіх, усё стварэньне ў страху задрыжэла, пякельнае валадарства і моц былі разбураныя Боскаю сілаю Тваёю, а прабацька Адам у радасьці ўсклікнуў: "Слава спагадлівасьці Тваёй, Чалавекалюбча". <br>
<br>
<font color="#d00505"><em>Крыжабагародзічны.</em></font> Калі Чыстая Дзева ўбачыла, як Ейнага Сына вялі на сьмерць, як чалавека, Яна з плачам усклікнула: "Чаго сьпяшыш пакінуць бязьдзетнаю мяне, якая нарадзіла Цябе, Хрысьце? Што Ты ўчыніў, Збавіцелю ўсіх? Слаўлю і ўзьвялічваю бязьмежную дабрыню Тваю і чалавекалюбства, што пераўзыходзіць розум". <br>
<br>
<strong><font color="#d00505">Вершапесьні</font></strong> <br>
<br>
Хрысьце Спасе, які збавіў Пятра ў моры, збаў мяне сілаю крыжа Твайго і зьмілуйся нада мною. <br>
<br>
"Хай будзе расьпяты!" – крычалі тыя, што раней карысталіся з дароў Тваіх, і забойцы праведнікаў прасілі сабе разбойніка замест Дабрачынца; але Ты, Хрысьце, маўчаў і ціха пераносіў іхнюю злосьць, жадаючы пацярпець і збавіць нас у чалавекалюбстве Тваім. <br>
<br>
Божыя пакутнікі, што не палюбілі зямной уцехі, удастоіліся нябесных дабротаў і сталіся суграмадзянамі анёлаў; малітвамі іх, Госпадзе, зьмілуйся нада мною і збаў мяне. <br>
<br>
<font color="#d00505"><em>Крыжабагародзічны.</em></font> Калі Цябе, Спасе, Жыцьцё ўсіх, беззаконныя прыбілі да дрэва крыжовага, тады Чыстая і Беззаганная Маці Твая, стоячы побач, з плачам казала: "Гора Мне, Сыне любы, сьвятло вачэй Маіх! Як гэта Ты, які зямлю на водах павесіў, дазволіў сябе ўкрыжаваць сярод разбойнікаў?" <br>
<br>
<strong><font color="#d00505">ПЯТНІЦА ЎВЕЧАРЫ <br>
<br>
На "Госпадзе, я клікаў Цябе...":</font></strong> <br>
<br>
Аддаўшы цела на раны і пацярпеўшы цяжкія мукі і гвалтоўную сьмерць, вы, усяхвальныя мучанікі, мучыцеляў пасаромілі і зьнішчылі ідальскія спакусы, прапаведуючы Хрыста, адзінага Бога і Ўладара; і цяпер, супольна з анёльскімі хорамі, прабываеце разам з Ім. <font color="#d00505"><em>(Двойчы)</em></font> <br>
<br>
Боскія прапаведнікі Слова, што зьявілася на зямлі, і настаўнікі набожнасьці, навучылі нас разуменьня Боскіх праўдаў і адагналі ад Царквы Хрыстовай ілжывыя вучэньні. Цяпер, блаславёныя і асьвячоныя слугі Тройцы, накіроўвайце ўсіх нас да вечнага жытла. <br>
<br>
<font color="#d00505"><em>Дагматык.</em></font> Цень Закону мінуў з прыйсьцем ласкі: як некалі куст, ахоплены агнём, не згараў, так і Ты, Дзева, пасьля родаў дзеваю засталася; замест слупа вогненнага Сонца праведнае зазьзяла; замест Майсея – Хрыстос, Збавіцель душаў нашых. <br>
<br>
<strong><font color="#d00505">Вершапесьні</font></strong> <br>
<br>
Вялікую славу здабылі вы сабе вераю, сьвятыя, бо ня толькі ў цярпеньнях перамаглі ворага, але і пасьля сьмерці злых духаў адганяеце і ацаляеце немачы, лекары душаў і целаў. Маліцеся Госпаду за збаўленьне душаў нашых. <br>
<br>
Божыя пакутнікі, што не палюбілі зямной уцехі, удастоіліся нябесных дабротаў і сталіся суграмадзянамі анёлаў. Малітвамі іх, Госпадзе, зьмілуйся нада мною і збаў мяне. <br>
<br>
Сьвятых мучанікаў малітвамі і ўслаўленьнем Хрыста ўсякая мана разьвейваецца, і род людзкі вераю збаўляецца. <br>
<br>
<font color="#d00505"><em>Багародзічны</em></font>. Збаўляй ад бедаў слугаў Тваіх, Багародзіца Дзева, бо пасьля Бога мы ўсе да Цябе прыбягаем, як да непарушнай сьцяны і заступніцы.
