<!DOCTYPE HTML><font color="#d00505"><strong>Тон 4 <br>
<br>
СУБОТА ЎВЕЧАРЫ</strong> <br>
<br>
<em>На </em><strong><em>«Госпадзе, я клікаў Цябе...»:</em></strong></font> <br>
<br>
Жыцьцядайнаму крыжу Твайму безупынна пакланяемся, Хрысьце Божа, і славім трохдзённае ўваскрасеньне Тваё, якім Ты, Усясільны, абнавіў людзкую прыроду і, як добры і Чалавекалюбец, адкрыў зноў да неба ўваход. <br>
<br>
Прыбіты да крыжовага дрэва, Ты, Збавіцелю, забарону дрэва непаслушэнства адмяніў і, зышоўшы да пекла, як усемагутны Бог, путы сьмерці разарваў. Дзеля гэтага пакланяемся Твайму трохдзённаму ўваскрасеньню і радасна клічам: «Усемагутны Госпадзе, слава Табе!»<br>
<br>
Ты, Госпадзе, разьбіў вароты пекла і сьмерцю Тваёю зьнішчыў сьмерці ўладу, і род людзкі ад тленнасьці выбавіў, даруючы сьвету жыцьцё і нятленнасьць, і багацьце зьмілаваньня Твайго. <br>
<br>
Прыйдзіце, людзі, усхвалім у песьнях трохдзённае ўваскрасеньне Збавіцеля, якім мы вызваліліся ад непарушных пякельных путаў і атрымалі жыцьцё і нятленнасьць. Дык усклікнем усе: «Адзіны Чалавекалюбча, што быў расьпяты і пахаваны, і ўваскрос, збаў нас уваскрасеньнем Тваім». <br>
<br>
Анёлы і людзі, Збавіцелю, славяць Тваё ўваскрасеньне на трэці дзень, якім прасьвятліліся ўсе канцы зямлі, і мы вызваліліся ад варожай няволі. Дык усклікнем усе: «Усемагутны Жыцьцядаўча, Збавіцелю наш, збаў нас уваскрасеньнем Тваім, адзіны Чалавекалюбча!»<br>
<br>
Ты, Хрысьце Божа, разбурыў медзяныя вароты і жалезныя замкі разьбіў, і род людзкі ўваскрасіў. Дзеля гэтага ў адзін голас клічам: «Госпадзе, што ўваскрос з мёртвых, слава Табе!»<br>
<br>
Нараджэньне Тваё ад Айца, Госпадзе, пазачаснае і вечнае; Тваё ўцелаўленьне ад Дзевы няўцямнае для людзей і невыказнае; зыход Твой у пекла страшны быў для д'ябла і паплечнікаў яго, бо Ты, уваскросшы на трэці дзень, перамог сьмерць і дараваў сьвету багацьце Твайго зьмілаваньня. <br>
<br>
<font color="#d00505"><em>Дагматык.</em></font> Прарок Давід, які праз Цябе стаўся богаайцом, у песьні Таму, хто вялікія рэчы для Цябе ўчыніў, так пра Цябе прадказаў: «Каралева стала па правай руцэ Тваёй». Ён явіў Цябе, як хадайніцу і Маці Жыцьця, бо ад Цябе захацеў прыняць цела і стацца чалавекам Хрыстос Бог, каб аднавіць сатлелы прагнасьцю вобраз свой і знайсьці заблудную ў горных безданях авечку, каб, узяўшы яе на плечы, прынесьці да Айца і даць ёй месца разам з нябеснымі сіламі, і збавіць, Багародзіца, сьвет у велічы і багацьці міласэрнасьці сваёй. <br>
<br>
<strong><font color="#d00505">Вершапесьні</font></strong> <br>
<br>
Ты, Госпадзе, узышоўшы на крыж, прадзедавы праклён адмяніў і, зышоўшы да пекла, вечных вязьняў вызваліў, і дараваў несьмяротнасьць людзкому роду. Дзеля гэтага ў песьнях славім жыцьцядайнае і збавеннае ўваскрасеньне Тваё. <br>
<br>
<em><font color="#d00505">Верш</font></em>. Госпад пануе, Ён апрануўся ў красу. Апрануўся Госпад у сілу і падперазаўся. <br>
<br>
Калі Ты, адзіны Сільны, быў павешаны на крыжы, Ты ўсё стварэньне ўскалыхнуў; пакладзены ў магілу, Ты ўсіх уваскрасіў, даруючы нятленнасьць людзкому роду. Дзеля гэтага ў песьнях славім жыцьцядайнае ўваскрасеньне Тваё. <br>
<br>
<em><font color="#d00505">Верш</font></em><font color="#d00505">.</font> Ён умацаваў сусьвет, што не зварухнецца. <br>
<br>
Людзі беззаконныя і няўдзячныя, забыўшыся на дабрадзействы, якія Ты, Хрысьце, ім учыніў, аддалі Цябе Пілату і асудзілі на ўкрыжаваньне. Але Ты, пацярпеўшы дабравольна пахаваньне, на трэці дзень уваскрос у сіле, як Бог, даруючы нам бясконцае жыцьцё і багацьце Твайго зьмілаваньня. <br>
<br>
<font color="#d00505"><em>Верш.</em></font> Дому Твайму належыцца сьвятасьць, Госпадзе, праз усе дні. <br>
<br>
Жанчыны, што прыйшлі да магілы Тваёй са сьлязьмі, шукалі Цябе і, не знайшоўшы, з плачам казалі: «Гора нам, Збавіцелю наш і Ўладару ўсіх! Як гэта Ты быў украдзены? Якое месца скрывае жыцьцядайнае цела Тваё?» Анёл адазваўся да іх, кажучы: «Пакіньце плач, але ідзіце і абвяшчайце, што Госпад уваскрос, даруючы радасьць нам, як адзіны Добрасардэчны».<br>
<br>
<font color="#d00505"><em>Багародзічны</em></font>. Глянь прыхільна на маленьні слуг Тваіх, Багародзіца, і адхілі ад нас цяжкія напасьці, выбаўляючы нас ад усякага смутку, бо ў Табе адзінай маем пэўную і цьвёрдую абарону і на Тваё заступніцтва спадзяемся. Дык ня дай нам пасаромецца, Уладарка, калі мы зьвяртаемся да Цябе, але адгукніся хутка на просьбы тых, што ў веры клічуць: «Радуйся, Уладарка, дапамога, радасьць, ахова і збаўленьне душ нашых!»<br>
<br>
<br>
<strong><font color="#d00505">Адпушчальныя трапары</font></strong> <br>
<br>
<font color="#d00505"><em>Уваскросны.</em></font> Сьветлую вестку аб уваскрасеньні і аб адмене прадзедаўскага асуджэньня ад анёла пачуўшы, Гасподнія вучаніцы апосталам з радасьцю сказалі: «Сьмерць пераможаная, Госпад Бог уваскрос, даруючы сьвету багацьце свайго зьмілаваньня».<br>
<br>
<br>
<font color="#d00505"><strong>НЯДЗЕЛЯ ЎВЕЧАРЫ</strong> <br>
<br>
<em>На <strong>«Госпадзе, я клікаў Цябе...»:</strong></em></font> <br>
<br>
Зграшыў я перад Табою, Госпадзе, ня толькі дзеля слабасьці маёй, але нязвыкла і недаравальна. Але Ты, Збавіцелю, што ў надпрыродны і невыказны спосаб стаўся чалавекам, дзеля бязьмежнага чалавекалюбства Твайго, зьмілуйся нада мною, які прыбягаю да Цябе. <br>
<br>
Ты, Хрысьце, устанавіў пакаяньне для грэшных, а не для праведных; маючы прыклад разбойніка і блуднага сына, Манасіі і блудніцы, прасьледавальніка, мытніка і здрадніка, я ня трачу надзеі, бо ведаю Тваё, Збавіцелю, чалавекалюбства і дабрыню, і са скрухаю прыбягаю да Цябе, поўны спадзяваньня, што выслухаеш мяне. <br>
<br>
Дай мне скруху сардэчную, паварот ад злога і дасканалую паправу, бо я, адлучаны ад Цябе, Божа і Ўладару ўсіх, страціўшы ўсякую надзею, таплюся ў цялесных пажаданьнях. Але Ты, Ісусе ўсемагутны, Збавіцелю душаў нашых, збаў мяне, заблуднага, у вялікай міласэрнасьці Тваёй. <br>
<br>
<font color="#d00505"><em>Багародзічны</em></font>. Вышэйшая за анёлаў, Беззаганная Дзева, разам з імі малі Ўладара анёлаў і ўсяго стварэньня дараваць нам адпушчэньне правінаў, вызваліць нас ад грэшных пажаданьняў, і ўчыніць дастойнымі славіць Яго і быць спадкаемцамі вечнага жыцьця. <br>
<br>
<strong><font color="#d00505">Вершапесьні</font></strong> <br>
<br>
Я жадаў сьлязьмі змыць сьляды правінаў маіх, Госпадзе, каб у далейшым жыцьці дагадзіць Табе пакаяньнем, але вораг спакушае мяне і змагаецца з душой маёй. Госпадзе, перш чым прыйдзе канец, ня дай мне згінуць, але збаў мяне. <br>
<br>
Хто, Госпадзе, патрапіўшы ў буру, не выратуецца, прыбегшы да Твайго прыстанішча? Або хто, занядужаўшы, не выздаравее, пакаштаваўшы Твайго лякарства? Госпадзе, Творца ўсяго і Лекару нядужых, перш чым мне зусім згінуць, збаў мяне. <br>
<br>
Хрысьце Божа, праслаўлены памяцьцю сьвятых Тваіх, малітвамі іх пашлі нам веліч зьмілаваньня Твайго. <br>
<br>
<font color="#d00505"><em>Багародзічны</em></font>. Радуйся, сьветлая хмара! Радуйся, ясны сьветач! Радуйся, посудзе манны! Радуйся, жазло Аарона! Радуйся, кусьце незгаральны! Радуйся, хораме; радуйся, пасадзе! Радуйся, гара сьвятая! Радуйся, прыстанішча! Радуйся, Боскае застольле! Радуйся, тайная брама! Радуйся, усіх радасьць! <br>
<br>
<br>
<strong><font color="#d00505">ПАНЯДЗЕЛАК УВЕЧАРЫ <br>
<br>
На «Госпадзе, я клікаў Цябе...»:</font></strong> <br>
<br>
Бяры, душа мая, прыклад з хананейкі, дакраніся да Хрыста і кліч раз-пораз: «Зьмілуйся нада мною, Уладару, бо маю дзіця – распуснае цела. Дык прашу Цябе, Дабрачынца ўсеміласэрны, адымі ад яго жар пажадлівасьцяў, утаймуй бясчынныя хістаньні і ўмярцьві іх збавенным страхам Тваім, малітвамі Найчыстае – якая зачала і нарадзіла Цябе, Хрысьце, – і ўсіх сьвятых!»<br>
<br>
Некалі Ты, Хрысьце, паслаў да Ніневіцянаў Ёну прапаведаваць, што, калі пакаюцца, Ты явіш ім міласьць, і ў гневе Тваім не загубіш іх. У міласэрнасьці Тваёй, Уладару, пашлі і мне, нягоднаму, дапамогу Тваю, каб мне адвярнуцца ад бясчынстваў і выйсьці на шлях пакаяньня, плачучы і просячы вызваленьня ад шматлікіх правінаў маіх. <br>
<br>
Ты прыйшоў на сьвет, каб збавіць грэшнікаў і паклікаць іх да пакаяньня. Я ўгнявіў Цябе больш за ўсіх, але Ты, Шчодры Збавіцелю мой, зьмілуйся і збаў мяне, накіруй на шлях пакаяньня, дай жаль за грахі і зрабі сэрца маё пакорным, простым, лагодным і вольным ад хітрасьцяў у добрасардэчнасьці Тваёй. <br>
<br>
<em><font color="#d00505">Багародзічны</font></em>. Дай мне, Дзева, сьлёзы і ўздыханьні з глыбіні душы, і скруху сардэчную, і вызнаньне зробленых мною ў жыцьці правінаў, каб мне з Тваёй дапамогай, Усячыстая, у пакаяньні прайсьці шлях жыцьця майго і атрымаць збаўленьне. <br>
<br>
<strong><font color="#d00505">Вершапесьні</font></strong> <br>
<br>
Я жадаў сьлязьмі змыць сьляды правінаў маіх, Госпадзе, каб у далейшым жыцьці дагадзіць Табе пакаяньнем, але вораг спакушае мяне і змагаецца з душой маёй. Госпадзе, перш чым прыйдзе канец, ня дай мне згінуць, але збаў мяне. <br>
<br>
Хто, Госпадзе, патрапіўшы ў буру, не выратуецца, прыбегшы да Твайго прыстанішча? Або хто, занядужаўшы, не выздаравее, пакаштаваўшы Твайго лякарства? Госпадзе, Творца ўсяго і Лекару нядужых, перш чым мне зусім згінуць, збаў мяне. <br>
<br>
Ты, што прымаеш цярпеньні мучанікаў сьвятых, і ад нас прымі, Чалавекалюбча, песьню хвалы, і малітвамі іх даруй нам веліч зьмілаваньня Твайго. <br>
<br>
<font color="#d00505"><em>Багародзічны</em></font>. Выбаў нас ад бедаў нашых, Маці Хрыста Бога, што нарадзіла Творцу ўсіх, каб нам усім клікаць: «Радуйся, адзіная заступніца душаў нашых!»<br>
<br>
<br>
<strong><font color="#d00505">АЎТОРАК УВЕЧАРЫ <br>
<br>
На «Госпадзе, я клікаў Цябе...»:</font></strong> <br>
<br>
Калі Ты быў узьняты на крыжы і прабіты кап'ём, акрываўленымі пальцамі Ты, добры Ўладару, падпісаў нам вызваленьне і, адмяніўшы прысуд прабацькі Адама, вызваліў род людзкі. Дзеля гэтага, Шчодры, славім Тваю бязьмежную дабрыню. <br>
<br>
Славім Твае, Уладару Ісусе, цярпеньні – крыж, кап’ё і трысьціну, губку і цьвікі, біцьцё, пурпуровую вопратку і цярновы вянок, апляваньні і насьмешкі, якія Ты дабравольна перанёс. Узьвялічваем Тваё, Жыцьцядаўча, нязлоснае даўгацярпеньне і славім Цябе, Чалавекалюбча. <br>
<br>
Пакланяюся пачэснаму Крыжу Твайму, Усядобры, з любоўю цалую яго, і слаўлю Тваю спагадлівасьць, што пераўзыходзіць розум, і веліч дабрыні, дзякуючы якой Ты збавіў людзкую прыроду, што была трыманая ў цемры правінаў. Слава, Хрысьце, расьпяцьцю Твайму. <br>
<br>
<font color="#d00505"><em>Крыжабагародзічны.</em></font> Калі Ўсячыстая ўбачыла расьпятага на крыжы і прабітага ў бок Хрыста Чалавекалюбца, Яна з плачам усклікнула: «Што гэта, Сыне мой? Што зрабілі Табе няўдзячныя людзі ўзамен за дабро, якое Ты ім чыніў; і як гэта Ты, любы мой, пакідаеш Мяне бязьдзетнаю? Дзіўлюся, Дабрасардэчны, Твайму дабравольнаму расьпяцьцю». <br>
<br>
<strong><font color="#d00505">Вершапесьні</font></strong> <br>
<br>
Ты, Хрысьце, даў нам Крыж Твой, як непераможную зброю, і мы перамагаем ім падкопы ворага. <br>
<br>
Маючы заўжды на дапамогу Крыж Твой, Хрысьце, мы лёгка нішчым варожыя сеці. <br>
<br>
Маючы ласку ў Збавіцеля, маліце Яго, сьвятыя, няспынна за нас, грэшных, каб Ён даў нам адпушчэньне грахоў і душам нашым веліч зьмілаваньня. <br>
<br>
<font color="#d00505"><em>Крыжабагародзічны.</em></font> «Ня плач па мне, Маці, бачачы на крыжы павешанага Сына Твайго, які на водах зямлю павесіў і ўсё, што існуе, стварыў. Я ўстану і праслаўлюся, і пякельнае ўладарства скрышу сілаю Маёю, зьнішчу ягоную ўладу, і вязьняў ягоных вызвалю ў міласэрнасьці Маёй, і, як Чалавекалюбец, да Айца прывяду». <br>
<br>
<br>
<strong><font color="#d00505">СЕРАДА ЎВЕЧАРЫ <br>
<br>
На «Госпадзе, я клікаў Цябе...»:</font></strong> <br>
<br>
Узброеныя ў найвышэйшую мудрасьць і апранутыя ў духоўны панцыр, вы, слаўныя, выйшлі на змаганьне супраць хітрага ворага, зьнішчылі ўсю сілу і, як здабычу, выхапілі з рук ягоных душы людзей. Дзеля гэтага славім вас на ўсе вякі. <br>
<br>
Распасьцёршы накрыж сець веры, дванаццаць боскіх апосталаў Тваіх, Хрысьце, злавілі ўсе народы і салёнае мора пажадлівасьцяў высушылі. Дзеля гэтага малю Цябе: «Малітвамі іх з бездані правінаў выратуй мяне». <br>
<br>
Богам выбраную і пачэсную дванаццатку апосталаў – Пятра і Паўла, Якуба, Луку, Яна і Мацьвея, Тамаша, Марка, Сымона і Піліпа, а таксама слаўных Андрэя і Масея, – а з імі іншых семдзесят вучняў у боскіх песьнях сёньня ўсхвалім. <br>
<br>
<font color="#d00505"><em>Багародзічны</em></font>. Ты, Усячыстая, што ва ўлоньні Сваім зьмясьціла незьмяшчальнага Бога, які ў чалавекалюбстве Сваім стаўся чалавекам, ад Цябе прыняў нашую прыроду і абагавіў яе, не пагарадзі мною, поўным суму і жалю, але хутка зьмілуйся і ад варожых напасьцяў і хітрасьцяў вызваль мяне. <br>
<br>
<br>
<strong><font color="#d00505">Вершапесьні</font></strong> <br>
<br>
Ты, Хрысьце, прасьвятліў апостальскі хор Духам Сьвятым. Малітвамі іх ачысьці нашую брыдоту грахоўную і зьмілуйся над намі. <br>
<br>
Някніжных вучняў Дух Твой Сьвяты, Хрысьце Божа, учыніў настаўнікамі і, як усясільны, іхнім сугучным шматгалосным прапаведаваньнем ілжывыя вучэньні адмяніў. <br>
<br>
Адухоўленыя ахвяры, цэлапаленьні духоўныя, мучанікі Гасподнія, дасканалыя Божыя ахвярапрынашэньні, Богу вядомыя авечкі, што Бога знаюць і загарадзь якіх недаступная ваўкам: маліцеся, каб нам разам з вамі на ціхіх водах знайсьці супакаеньне. <br>
<br>
<font color="#d00505"><em>Багародзічны</em></font>. Выбаў нас ад бедаў, Маці Хрыста Бога, што нарадзіла Творцу ўсіх, каб нам клікаць: «Радуйся, адзіная заступніца душаў нашых!»<br>
<br>
<br>
<font color="#d00505"><strong>ЧАЦЬВЕР УВЕЧАРЫ </strong><br>
<br>
<em>На <strong>«Госпадзе, я клікаў Цябе...»:</strong></em></font> <br>
<br>
Усё стварэньне, убачыўшы Цябе, доўгацярплівы Збавіцелю, расьпятым на крыжы і зьняважаным, зьмянілася і задрыжэла: зямля затрэслася і пахіснулася, заслона царкоўная разарвалася, каменьне патрэскалася і сонца памеркла, пазнаўшы ў Табе Творцу свайго. <br>
<br>
Як гэта беззаконнае зборышча асьмелілася асудзіць Цябе, несьмяротнага Судзьдзю, які некалі даў у пустыні закон багавідцу Майсею? Як гэта яны, бачачы на крыжы памёрлым Жыцьцё ўсіх, не збаяліся, не прыйшлі да розуму і не зразумелі, што Ты – адзіны Госпад, Уладар стварэньня? <br>
<br>
Адмяняецца спрадвечны прысуд праайца Адама прабіцьцём боку Твайго, Шматміласэрны, і адкінутая людзкая прырода, асьвячаная праліцьцём крыві Тваёй, кліча: «Слава добрасардэчнасьці Тваёй, слава Боскаму расьпяцьцю Твайму, Ісусе ўсемагутны, Збавіцелю душаў нашых!»<br>
<br>
<font color="#d00505"><em>Крыжабагародзічны.</em></font> Калі сонца і месяц убачылі Цябе, Сонца праведнасьці, Чалавекалюбча мой Хрысьце, павешаным на крыжы, яны схавалі промні свае, зямля ўскалыхнулася ў страху перад Тваёй веліччу. Маці ж Твая, поўная болю, усклікнула: Ісусе мой добры, слава дабрасардэчнасьці Тваёй!»<br>
<br>
<br>
<strong><font color="#d00505">Вершапесьні</font></strong> <br>
<br>
Ты, Хрысьце, даў нам Крыж Твой, як непераможную зброю, і мы перамагаем ім падкопы ворага. <br>
<br>
Маючы заўжды на дапамогу Крыж Твой, Хрысьце, мы лёгка нішчым варожыя сеці. <br>
<br>
Хрысьце Божа, праслаўлены памяцьцю сьвятых Тваіх, малітвамі іх пашлі нам веліч зьмілаваньня Твайго. <br>
<br>
<font color="#d00505"><em>Крыжабагародзічны.</em></font> «Ня плач па мне, Маці, бачачы на крыжы павешанага Сына Твайго, які на водах зямлю павесіў і ўсё, што існуе, стварыў. Я ўстану і праслаўлюся, і пякельнае ўладарства скрышу сілаю Маёю, зьнішчу ягоную ўладу, і вязьняў ягоных вызвалю ў міласэрнасьці Маёй, і, як Чалавекалюбец, да Айца прывяду». <br>
<br>
<br>
<strong><font color="#d00505">ПЯТНІЦА ЎВЕЧАРЫ <br>
<br>
На «Госпадзе, я клікаў Цябе...»:</font></strong> <br>
<br>
Пераймаючы цярпеньні Хрыста-Чалавекалюбца, вы, пакутныя мучанікі, аддалі целы вашыя на раны і цяжкія мукі і пацярпелі шмат бедаў у прадбачаньні непрамінальнай боскай райскай радасьці, незьнішчальнай спажывы і вечнай славы. Атрымаўшы іх, маліцеся за тых, што шануюць вашую памяць. <font color="#d00505"><em>(Двойчы)</em></font><br>
<br>
Пастыры асьвячаныя! Як пераймальнікі Найвышэйшага Пастыра, Хрыста Ўладара ўсіх, вы ахвотна аддалі свае душы за авечак і пацярпелі вялікія беды ў змаганьні з ворагамі. Збаўляйце, пахвалы годныя і Богам абраныя, статак ваш ад шкоды. <br>
<br>
<font color="#d00505"><em>Дагматык.</em></font> Прарок Давід, які праз Цябе стаўся богаайцом, у песьні Таму, хто вялікія рэчы для Цябе ўчыніў, так пра Цябе прадказаў: «Каралева стала па правай руцэ Тваёй». Ён явіў Цябе, як хадайніцу і Маці Жыцьця, бо ад Цябе захацеў прыняць цела і стацца чалавекам Хрыстос Бог, каб аднавіць сатлелы прагнасьцю вобраз свой і знайсьці заблудную ў горных безданях авечку, каб, узяўшы яе на плечы, прынесьці да Айца і даць ёй месца разам з нябеснымі сіламі, і збавіць, Багародзіца, сьвет у велічы і багацьці міласэрнасьці Сваёй. <br>
<br>
<br>
<strong><font color="#d00505">Вершапесьні</font></strong> <br>
<br>
Хрысьце Божа, праслаўлены памяцьцю сьвятых Тваіх, малітвамі іх пашлі нам веліч зьмілаваньня Твайго. <br>
<br>
Ты, што прыняў цярпеньні мучанікаў Тваіх, прымі, Чалавекалюбча, і наша хваленьне, і малітвамі іх даруй нам багацьце зьмілаваньня Твайго. <br>
<br>
Адухоўленыя ахвяры, цэлапаленьні духоўныя, мучанікі Гасподнія, дасканалыя Божыя ахвярапрынашэньні, Богу вядомыя авечкі, што Бога знаюць і загарадзь якіх недаступная ваўкам: маліцеся, каб нам разам з вамі на ціхіх водах знайсьці супакаеньне. <br>
<br>
<font color="#d00505"><em>Багародзічны</em></font>. Сьветач нязгасны, пасад праведны, Усячыстая Ўладарка, маліся за збаўленьне душаў нашых. 