<!DOCTYPE HTML><strong><font color="#d00505">ВЯЛІКАЯ ПЯТНІЦА. МАЛАЯ ПАВЯЧЭРНІЦА<br>
<br>
КАНОН</font></strong> <em><font color="#d00505">(тон 6)</font></em><br>
<br>
<strong><font color="#d00505">Песьня 1</font></strong><br>
<br>
<em><font color="#d00505">Ірмас:</font></em> Ізраіль, ідучы па дне марскім, быццам па сушы, убачыў, як фараон, што гнаўся за ім, патануў у бездані, і ўсклікнуў: "Пяём Богу пераможную песьню!"<br>
<br>
<em>Слава Табе, Божа наш, Слава Табе.</em><br>
<br>
Убачыўшы да крыжа прыбітага Сына і Госпада, Чыстая Дзева, працятая болем, горка плачучы разам з другімі жанчынамі, казала: "Гора Мне!"<br>
<br>
<em>Слава Табе, Божа наш, Слава Табе.</em><br>
<br>
"Бачу Цябе, дарагое і любае Дзіця маё, як Ты вісіш на дрэве, і рана адкрывецца ў сэрцы маім, – кажа Ўсячыстая. – Але скажы хоць слова слузе Тваёй".<br>
<br>
<strong>Слава Айцу, і Сыну, і Сьвятому Духу.</strong><br>
<br>
"Сыне і Творча Мой, Ты церпіш на крыжы дабравольна лютую сьмерць", – Кажа Дзева, стоячы з любым вучнем ля крыжа.<br>
<br>
<strong>Цяпер і заўсёды, і на вякі вякоў. Амін.</strong><br>
<br>
"Гора Мне: цяпер я пазбаўленая Сына Майго і Госпада, маёй адзінай надзеі, радасьці і вясельля", – Усячыстая з плачам казала.<br>
<br>
<em><font color="#d00505">Увага: у падобны спосаб сьпяваюцца ўсе наступныя песьні.</font></em><br>
<br>
<strong><font color="#d00505">Песьня 3</font></strong><br>
<br>
<em><font color="#d00505">Ірмас:</font></em> Ніхто не сьвяты, апроч Цябе, Госпадзе, які ўзьнёс рог верных Тваіх і ўмацаваў нас на камені веры Тваёй.<br>
<br>
<em>Слава Табе, Божа наш, Слава Табе.</em><br>
<br>
"З-за страху перад габрэямі Пётра схаваўся, і ўсе верныя разьбегліся, пакінуўшы Хрыста аднаго", – Дзева з плачам казала.<br>
<br>
<em>Слава Табе, Божа наш, Слава Табе.</em><br>
<br>
"У дзівосным і страшным нараджэньні Тваім, Сыне Мой, я была ўзьвялічаная больш за ўсіх маці. Але гора мне, бо вось бачу Цябе на дрэве, і ўсё нутро маё гарыць".<br>
<br>
<strong>Слава Айцу, і Сыну, і Сьвятому Духу.</strong><br>
<br>
"Хачу зьняць з крыжа Сына Майго і ўзяць на рукі, як некалі, калі Ён быў малым дзіцяткам. Але гора мне: няма нікога, хто б мне зьняў Яго", – Усячыстая ўсклікнула.<br>
<br>
<strong>Цяпер і заўсёды, і на вякі вякоў. Амін.</strong><br>
<br>
"Маё мілае Сьвятло, Надзея і Жыцьцё маё добрае, мой Бог памірае на Крыжы, і ўсё нутро маё гарыць", – Дзева са стогнам казала.<br>
<br>
<strong><font color="#d00505">Песьня 4</font></strong><br>
<br>
<em><font color="#d00505">Ірмас:</font></em> Хрыстос – мая Сіла, Бог і Госпад!" – сьвятая Царква пабожна пяе і кліча, і з чыстым сэрцам славіць Госпада.<br>
<br>
<em>Слава Табе, Божа наш, Слава Табе.</em><br>
<br>
"Сонца незаходнае, Божа спрадвечны, Творча ўсіх і Госпадзе, як гэта Ты церпіш на крыжы?" – Усячыстая з плачам казала.<br>
<br>
<em>Слава Табе, Божа наш, Слава Табе.</em><br>
<br>
Дзева, што мужа ня знала, казала высакароднаму: "Сьпяшайся, Язэпе, да Пілата і прасі, каб ён дазволіў зьняць з крыжа цела Настаўніка твайго".<br>
<br>
<strong>Слава Айцу, і Сыну, і Сьвятому Духу.</strong><br>
<br>
Язэп сумеўся, калі ўбачыў, як Усячыстая залівалася горкімі сьлязьмі. Ён пайшоў да Пілата і ўсклікнуў з плачам: "Дай мне цела Бога майго!"<br>
<br>
<strong>Цяпер і заўсёды, і на вякі вякоў. Амін.</strong><br>
<br>
"Бачу Цябе, Дзіця маё, параненым, зьняслаўленым і голым на дрэве, і нутро маё гарыць", – плачучы па-матчынаму, Дзева казала.<br>
<br>
<font color="#d00505"><strong>Песьня 5</strong><br>
<br>
<em>Ірмас</em>:</font> Малюся Табе, Добры, дай Боскаму сьвятлу Твайму зазьзяць любоўю ў душах тых, што, устаўшы зранку, імкнуцца пазнаць Цябе, Слова Божае, сапраўднага Бога, які кліча ўсіх з грахоўнае цемрадзі.<br>
<br>
<em>Слава Табе, Божа наш, Слава Табе.</em><br>
<br>
Тужачы і плачучы, Язэп з Нікадымам зьнялі са страхам з крыжа ўсячыстае Цела і, пацалаваўшы, уславілі Яго як Бога.<br>
<br>
<em>Слава Табе, Божа наш, Слава Табе.</em><br>
<br>
Прыняўшы Яго на свае рукі, Дзева Маці паклала Яго на калені, паліваючы сваімі сьлязьмі і цалуючы.<br>
<br>
<strong>Слава Айцу, і Сыну, і Сьвятому Духу.</strong><br>
<br>
"Уладару, Сыне і Божа мой, Ты быў адзінай надзеяй маёй, маім жыцьцём і сьвятлом вачэй маіх; а цяпер я пазбаўленая Цябе, маё дарагое і любае Дзіця".<br>
<br>
<strong>Цяпер і заўсёды, і на вякі вякоў. Амін.</strong><br>
<br>
"Гора мне, – Усячыстая, плачучы горка, казала. – Боль, смутак і жаль агарнулі мяне, калі я ўбачыла, як Ты, любае Дзіця маё, ляжыш мёртвы, голы і адзінокі, памазаны духмянымі алейкамі".<br>
<br>
<font color="#d00505"><strong>Песьня 6</strong></font><br>
<br>
<em><font color="#d00505">Ірмас:</font></em> Уведаўшы жыцьцёвае мора, усхваляванае бураю спакусаў, я ўцёк да ціхага прыстанішча Твайго, усклікаючы: "Выбаві ад тленнасьці жыцьцё маё, Шматлітасьцівы!".<br>
<br>
<em>Слава Табе, Божа наш, Слава Табе.</em><br>
<br>
"Гляджу на Цябе мёртвага, Чалавекалюбча, які мёртвым вяртаў жыцьцё, і сэрца маё пакрываецца ранамі, – Усячыстая казала. – Я жадала б памерці з Табою, бо не магу глядзець на Цябе мёртвага і без дыханьня".<br>
<br>
<em>Слава Табе, Божа наш, Слава Табе.</em><br>
<br>
"Я поўнюся жахам, калі бачу Цябе, Божа ўсядобры, Госпадзе ўсеміласэрны, зьняслаўленым, без жыцьця, без красы; і плачу, трымаючы Цябе, бо не спадзявалася ніколі бачыць Цябе, Сыне мой, у такім стане".<br>
<br>
<strong>Слава Айцу, і Сыну, і Сьвятому Духу.</strong><br>
<br>
"Ці ж Ты, Слова Божае, ня маеш слова для слугі Тваёй? Ці ж Ты, Госпадзе, ня маеш літасьці для маці Тваёй?" – Усячыстая казала, заходзячыся ад плачу і цалуючы бязгрэшнае цела Сына Свайго.<br>
<br>
<strong>Цяпер і заўсёды, і на вякі вякоў. Амін.</strong><br>
<br>
"З жахам думаю, Уладару, што не пачую больш мілага голасу Твайго, і слуга Твая не пабачыць больш ранейшай красы Твару Твайго: бо Ты, Сыне мой, зышоў з вачэй маіх".<br>
<br>
<font color="#d00505"><strong>Кандак</strong> <em>(тон 8):</em></font> Прыйдзіце, будзем славіць у песьнях Укрыжаванага за нас. Марыя, убачыўшы Яго на дрэве, усклікнула: "Хоць Ты і церпіш расьпяцьце, Ты Сын мой і Бог!"<br>
<br>
<em><font color="#d00505">Ікас:</font></em> Убачыўшы Ягнё сваё, калі Яго вялі на сьмерць, Марыя, Маці Ягоная, пайшла за Ім разам з іншымі жанчынамі і з плачам казала: "Куды ідзеш, Дзіця маё? Чаму так сьпяшаешся? Ці зноў вясельле ў Кане Галілейскай, і Ты ідзеш перамяніць ваду ў віно? Скажы мне слова, Слова; не мінай моўчкі Мяне, якую Ты захаваў беззаганнаю, бо Ты – Сын мой і Бог!"<br>
<br>
<font color="#d00505"><strong>Песьня 7</strong><br>
<br>
<em>Ірмас:</em></font> Анёл арасіў печ для юнакоў, і загад Божы халдэйцаў спаліў, а мучыцеля змусіў усклікнуць: "Блаславёны Ты, Божа айцоў нашых!"<br>
<br>
<em>Слава Табе, Божа наш, Слава Табе.</em><br>
<br>
"Дзе, Сыне Мой, Дабравешчаньне, якое некалі Габрыэль мне абвясьціў? Ён назваў Цябе Ўладаром, Богам і Сынам Найвышэйшага; а цяпер бачу Цябе, Сьвятло маё мілае, голага, параненага і мёртвага".<br>
<br>
<em>Слава Табе, Божа наш, Слава Табе.</em><br>
<br>
"Вызвалі мяне ад нясьцерпнага болю майго, Сыне і Божа мой, і вазьмі мяне з сабою: хай і я зыду з Табою, Уладару, у апраметную. Не пакідай мяне самотнаю, бо не магу жыць без Цябе, мілае Сьвятло маё!"<br>
<br>
<strong>Слава Айцу, і Сыну, і Сьвятому Духу.</strong><br>
<br>
З іншымі жанчынамі, што прынесьлі духмяныя алейкі, Усесьвятая Дзева горка плакала, калі бачыла, як клалі Цябе ў магілу, і казала: "Гора мне! Што гэта бачу я? Куды гэта ідзеш, Сыне мой, і пакідаеш мяне самотнаю?"<br>
<br>
<strong>Цяпер і заўсёды, і на вякі вякоў. Амін.</strong><br>
<br>
Поўная роспачы і суму, Беззаганная Дзева казала жанчынам-міраносіцам: "Плачце і галасіце са мною, бо вось Сьвятло маё і Настаўнік ваш кладзецца ў магілу".<br>
<br>
<font color="#d00505"><strong>Песьня 8</strong></font><br>
<br>
<em><font color="#d00505">Ірмас:</font></em> З полымя Ты даў расу для набожных юнакоў і ахвяру праведнага вадою спаліў. Ты ўсё чыніш як хочаш, Хрысьце, і мы ўзьвялічваем Цябе праз усе вякі.<br>
<br>
<em>Слава Табе, Божа наш, Слава Табе.</em><br>
<br>
Пачуўшы горкі плач Дзевы, Язэп, поўны суму і хваляваньня, усклікнуў: "Як мне, слузе Твайму, Госпадзе, прыгатаваць цела Тваё на пахаваньне? Як спаўю Цябе ў пахавальнае палатно?"<br>
<br>
<em>Слава Табе, Божа наш, Слава Табе.</em><br>
<br>
Гэтае страшнае відовішча пераўзыходзіць наша разуменьне: Госпада, які трымае ўсё стварэньне, Язэп з Нікодымам нясуць мёртвага на руках сваіх на пахаваньне.<br>
<br>
<strong>Слава Айцу, і Сыну, і Сьвятому Духу.</strong><br>
<br>
"Страшную і жахлівую тайну бачу я, – Дзева ўсклікнула. – Як гэта Ты, Сыне мой, што загадам сваім мёртвых з магілаў уздымаеш, сам пасяліўся ў цеснай магіле?"<br>
<br>
<strong>Цяпер і заўсёды, і на вякі вякоў. Амін.</strong><br>
<br>
"Не адыду ад магілы Тваёй, Дзіця маё, і не перастану я, слуга Твая, праліваць горкія сьлёзы, пакуль таксама не зыду ў апраметную: бо не магу цярпець разлукі з Табою, Сыне мой".<br>
<br>
<font color="#d00505"><strong>Песьня 9</strong></font><br>
<br>
<em><font color="#d00505">Ірмас:</font></em> Бога людзям немагчыма бачыць, на Яго хоры анёльскія глянуць ня сьмеюць; дзякуючы Табе, Усячыстая, Слова, што сталася чалавекам, зьявілася людзям. Дзеля гэтага разам з нябеснымі сіламі ўзьвялічваем Яго і Цябе шчасьліваю завем.<br>
<br>
<em>Слава Табе, Божа наш, Слава Табе.</em><br>
<br>
"Радасьць ужо ніколі ня будзе маёю, – усклікнула Беззаганная, горка плачучы, – бо Сьвятло і радасьць мая ў магіле ляжыць; але не пакіну Яго самотным: памру, і буду пахаваная разам з Ім".<br>
<br>
<em>Слава Табе, Божа наш, Слава Табе.</em><br>
<br>
"Вылячы рану душы маёй, – Усячыстая з плачам усклікнула. – Устань і сунімі мой боль і сум, бо Ты, Госпадзе, можаш усё, што хочаш: Ты ж дабравольна аддаў Сябе на пахаваньне".<br>
<br>
<strong>Слава Айцу, і Сыну, і Сьвятому Духу.</strong><br>
<br>
"Як Ты не магла бачыць глыбіню Маёй дабрыні? – Госпад сказаў Чыстай Дзеве. – Каб збавіць Маё стварэньне, Я аддаў сябе на сьмерць. Але ўваскросну зноў і, як Бог, узьвялічу Цябе ў небе і на зямлі".<br>
<br>
<strong>Цяпер і заўсёды, і на вякі вякоў. Амін.</strong><br>
<br>
"Слаўлю Тваю спагадлівасьць, добрасардэчны Госпадзе, і пакланяюся велічы міласэрнасьці Тваёй. Як Бог, Ты дабравольна прыняў сьмерць, каб збавіць стварэньне, – Усячыстая Дзева адказала. – Дык, Збавіцелю, зьмілуйся над усімі намі ўваскрасеньнем Тваім".