<!DOCTYPE HTML><strong><font color="#d00505">ВЯЛІКАЯ ПЯТНІЦА</font></strong><br>
<br>
<font color="#d00505"><strong>ВЯЧЭРНЯ</strong><br>
<br>
<em>На <strong>“Госпадзе, Цябе клічу...”</strong>:<br>
<br>
(Тон 1)</em></font> Увесь сьвет зьмяніўся са страху, убачыўшы Цябе, Хрысьце, на крыжы павешанага. Сонца памеркла, і асновы зямлі ўскалыхнуліся, і ўсё стварэньне спачувала Тварцу сьвету, які дзеля нас дабравольна пацярпеў. Госпадзе, Слава Табе! <font color="#d00505"><em>(Двойчы)</em></font><br>
<br>
<em><font color="#d00505">(Тон 2)</font></em> Беззаконныя і нязбожныя людзі, чаму задумалі вы нягоднае? Нашто Жыцьцё ўсіх на сьмерць засудзілі? Вялікі цуд! Творца сусьвету аддаецца ў рукі беззаконных, і Чалавекалюбец на крыж узнімаецца, каб вызваліць з пекла вязьняў, якія клічуць: “Госпадзе, слава Табе!”<br>
<br>
Чыстая Дзева, убачыўшы Цябе, Збавіцелю, сёньня на крыжы, па-матчынаму зайшлася ад плачу. Маючы ў сэрцы нясьцерпны боль, Яна плакала наўзрыд і ўздыхала з глыбіні душы, і, з вачамі поўнымі сьлёз, казала: “Гора мне, Боскае Дзіця маё, сьвету Сьвятло! Чаму схаваўся Ты, Ягнё Божае, ад вачэй маіх?” І анельскія хоры жахнуліся, усклікаючы: “Невыказны Госпадзе, слава Табе!”<br>
<br>
Калі Дзева, што бяз семя нарадзіла Цябе, Хрысьце Божа і Творча сьвету, убачыла Цябе, павешанага на крыжы, яна горка заплакала: “Сыне мой! Дзе падзелася краса твару Твайго? Не магу глядзець, як неправедна ўкрыжоўваюць Цябе. Але ўстань хутка, каб мне бачыць Тваё ўваскрасеньне на трэці дзень”.<br>
<br>
<em><font color="#d00505">(Тон 6)</font></em> Сёньня Ўладар стварэньня стаіць перад Пілатам, і на ўкрыжаваньне аддаецца Творца ўсіх; Той, хто пасылаў манну з неба, быццам Ягнё, дабравольна вядзецца, цьвікамі прыбіваецца, у рэбры прабіваецца і губкаю поіцца; па твары б’ецца Збаўца сьвету, ад слуг церпіць насьмешкі Творца ўсіх. О, чалавекалюбства Ўладара: Ён моліць Айца за тых, што ўкрыжоўваюць Яго, кажучы: “Ойча, прабач ім грэх гэты, бо яны, беззаконныя, ня ведаюць, што робяць злое”.<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Як гэта беззаконнае зборышча магло засудзіць на сьмерць Уладара ўсяго стварэньня, і не засаромелася, калі Ён прыгадаў ім усе дабрадзействы, пытаючыся ў іх: “Народзе мой, што Я табе дрэннага зрабіў? Ці ж не напоўніў Я ўсю Юдэю цудамі? Ці ж не ўваскарашаў памерлых словам Маім адным? Ці ж не лячыў усякую хворасьць і немач? Як вы Мне адплацілі, чаму забыліся на Мяне? Узамен за ацаленьні, вы паранілі мяне; за жыцьцё засудзілі на сьмерць; павесілі на дрэве Заканадаўцу, быццам разбойніка; як падсуднага, асудзілі Ўладара ўсіх”. Доўгацярплівы Госпадзе, слава Табе!<br>
<br>
<strong>Цяпер...</strong><br>
<br>
<em><font color="#d00505">(Тон 6)</font></em> Страшная і дзіўная тайна дзеецца сёньня на вачох нашых; схапілі Недасяжнага; зьвязалі Таго, хто разьвязаў ад праклёну Адама; судзяць няправедна Таго, хто ведае ўсе тайны сэрцаў і думак людзкіх; замыкаюць у вязьніцы Таго, хто зачыніў бездань; Перад Пілатам стае той, перад кім з трапятаньнем стаяць нябесныя сілы; рука стварэньня б'е па твары Тварца; на крыж засуджаны Той, хто судзіць жывых і мёртвых; у магілу кладзецца Той, хто разбурыў пекла. Госпадзе, што ўсё перацярпеў і вызваліў усіх ад праклёну, слава Табе.<br>
<br>
<font color="#d00505"><strong>Пракімен</strong> <em>(Пс 21):</em></font> Разьдзялілі вопратку маю між сабою, і аб маім адзеньні кідалі жэрабя.<br>
<br>
<em><font color="#d00505">Верш:</font></em> Божа, Божа мой, пачуй мяне: чаму Ты мяне пакінуў?<br>
<br>
<strong>Чытаньне кнігі Выхаду</strong> <em>(Вых 33.11-23)</em><br>
<br>
У тыя дні Госпад размаўляў з Майсеем твар у твар, як размаўляюць з прыяцелем. Пасьля Майсей вяртаўся ў стан, а слуга ягоны, Ісус Навін, не адлучаўся ад шатра. Майсей сказаў Госпаду; "Вось Ты загадаў мне вывесьці гэтых людзей, але ня даў мне знаць, каго пашлеш са мною, а толькі сказаў: "Ведаю цябе па іменьні, і ты знайшоў ласку ў вачох Маіх". Дык калі я знайшоў ласку ў вачох Тваіх, дай мне ведаць Твае намеры, каб я ведаў, што знайшоў ласку ў вачох Тваіх. Глянь на гэтых людзей, бо яны Твае людзі". Госпад сказаў: "Калі Я сам пайду, дык ці гэта здаволіць цябе?" Майсей адказаў: "Калі сам ня пойдзеш, дык лепш ня дай нам ісьці адсюль. Бо па чым мы пазнаем, што знайшлі ласку ў вачох Тваіх – я і людзі мае, – калі не па тым, што пойдзеш з намі? Тады будзем адрозьнівацца ад усіх народаў зямлі". Госпад адказаў Майсею: "Зраблю так, як просіш, бо ты знайшоў ласку ў вачох Маіх і я знаю цябе па іменьню". І сказаў Майсей: "Дай мне бачыць хвалу Тваю". Госпад адказаў: "Я пакажу табе славу Маю і аб'яўлю табе імя Госпада, бо Я абдорваю ласкаю, каго хачу і яўляю міласьць, каму Мне падабаецца". І сказаў зноў: "Твару Майго ня ўбачыш, бо ніякі чалавек ня можа бачыць твар Мой і застацца жывым". І яшчэ сказаў Госпад: "Вось месца побач са Мною: стань ля скалы. Калі Мая хвала будзе праходзіць міма, пастаўлю цябе ў шчыліне скалы і пакрыю рукою Маёю аж пакуль не перайду. Калі ж адыму руку Маю, пабачыш Мяне ззаду, а твару Майго табе не пакажу".<br>
<br>
<font color="#d00505"><strong>Пракімен</strong> <em>(Пс 34:1, 12):</em></font> Судзі, Госпадзе, тых, што крыўдзяць мяне; паўстань супраць тых, што з боем ідуць на мяне.<br>
<br>
<em><font color="#d00505">Верш:</font></em> Яны адплацілі мне злом за дабро.<br>
<br>
<strong>Чытаньне кнігі Ёва</strong> <em>(Ёў 42.12-17)</em><br>
<br>
Госпад блаславіў Ёва, больш, чым раней, і ён займеў чатырнаццаць тысяч авечак, шэсьць тысяч вярблюдаў, тысячу пар валоў і тысячу асьліцаў. І меў яшчэ сем сыноў і тры дачкі. Першую назваў Галубкай, другую Касіяй, а трэцюю Рогам Антымона. Ва ўсёй краіне ня было жанчын прыгажэйшых за дачок Ёва. І даў ім бацька іх спадчыну сярод братоў іх. І жыў Ёў яшчэ пасьля пошасьці сто семдзесят гадоў, а ўсяго пражыў ён дзьвесьце сорак восем, і бачыў сыноў сваіх і сыноў сыноў сваіх аж да чацьвертага пакаленьня. І памёр Ёў у старасьці, калі споўніліся дні ягоныя; і напісана аб ім, што ён устане, калі Госпад узьніме яго з усімі.<br>
<br>
<strong>Чытаньне кнігі прарока Ісаі</strong> <em>(Іс 52.13 – 54.1)</em><br>
<br>
Сказаў Госпад: “Пашчасьціцца Слузе майму: Ён узьнясецца, узьвялічыцца і ўславіцца вельмі! І як жахаліся многія, гледзячы на Яго – так нялюдзка зьнявечаны Ён быў, і выгляд ягоны ня меў нічога чалавечага ў сабе, – так здумеюцца ўсе народы, і ўладары іх закрыюць вусны свае перад ім, бо ўбачаць нешта, пра што ніхто ім не казаў, і пачуюць дасюль нечуванае. Госпадзе, хто паверыў чутаму ад нас? Каму плячо Гасподняе аб’явілася? Ён вырас перад намі, як парастак, як корань з сухой зямлі. Не было ў Ім ні велічы, ні красы – мы бачылі Яго, – ні выгляду прывабнага не было ў Ім. Ён быў зьняважаны, адкінуты людзьмі – чалавек журботны, што зьведаў цярпеньні, – і мы адварочвалі твары нашыя ад Яго; Ён быў пагарджаны, і мы Яго мелі за нішто. Але Ён нашы немачы ўзяў на сябе, Ён панёс нашы хворасьці; а мы Яго лічылі за пакаранага, думалі, што Бог Яго б’е і топча. Але Ён быў паранены за нашы грахі, мучаны за нашы правіны. Дзеля нас кара збавенная была на Ім, ягонымі ранамі мы ацаліліся. Усе заблудзілі, быццам авечкі, кожны з нас хадзіў сваёй дарогаю. Госпад паклаў на Яго ўсе нашы правіны. Катавалі Яго, але Ён упакорыўся і не адчыняў вуснаў сваіх. Быццам Ягнё, якое вядуць на зарэз, быццам авечка нямая перад тымі, што стрыгуць яе, так і Ён не адкрываў вуснаў сваіх. Сілаю, хуткім судом схапілі Яго: хто скажа лёс Ягоны? Ад зямлі жывых Ён быў адарваны, за грахі народу майго Ён пацярпеў сьмерць. Магілу Яму вызначылі разам з нязбожнымі, але Ён быў пахаваны ў багатага, бо не ўчыніў нічога благога, і вусны Яго ня зналі няпраўды. Госпад захацеў прыціснуць Яго цярпеньнямі. Калі аддасьць Ён жыцьцё сваё ў ахвяру за грахі, Ён убачыць патомства даўгавечнае, і воля Гасподняя споўніцца пасьпяхова ў Ім. Пасьля цярпеньняў душы сваёй Ён убачыць сьвятло і напоўніцца ім. Ён, Слуга мой, апраўдае многіх, іхнія беззаконьні панясе на сабе. Дзеля гэтага, як узнагароду, дам яму частку з вялікімі; з моцнымі будзе дзяліць Ён здабычу за тое, што ахвяраваў сябе на сьмерць і быў залічаны да злачынцаў, калі ў сапраўднасьці Ён узяў грахі многіх і за грэшнікаў заступаўся. Узрадуйся, няплодная, што не радзіла; цешся і весяліся ты, што ня знала родавых боляў! Бо больш сыноў у пакінутай, чым у той, якая мае мужа.<br>
<br>
<font color="#d00505"><strong>Пракімен</strong> <em>(Пс 87:7, 1):</em></font> Паклалі мяне ў рове глыбокім, у цемры і ценю сьмерці.<br>
<br>
<em><font color="#d00505">Верш:</font></em> Госпадзе, Божа збаўленьня майго, я клічу Цябе ўдзень і ўночы.<br>
<br>
<br>
<strong>Чытаньне лісту сьвятога апостала Паўла да Карынцянаў</strong> <em>(1 Кар 1.18 – 2.2)</em><br>
<br>
Браты, вучэньне пра крыж ёсьць дурасьцю для тых, што ідуць да загубы, для нас жа, якія збаўляемся – сілаю Божаю. Бо напісана: “Загублю мудрасьць мудрацоў і розум разумных зьніштожу”. Дзе мудрэц? Дзе вучоны? Дзе дасьледчык гэтага веку? Ці ж не ўчыніў Бог мудрасьць сьвету дурасьцю? Бо калі сьвет сваёй мудрасьцю не пазнаў мудрасьці Божай, захацеў Бог дурасьцю прапаведаваньня збавіць тых, што вераць. Дык вось, калі габрэі чакаюць знакаў, а грэкі шукаюць мудрасьці, мы абвяшчаем Хрыста ўкрыжаванага, які зьяўляецца спакусаю для габрэяў, дурасьцю для паганаў, а для пакліканых – габрэяў і грэкаў, – Хрыстом, Божай сілаю і Божай мудрасьцю. Бо тое, што зьяўляецца дурасьцю ў Бога, перавышае мудрасьць людзей, а тое, што слабое ў Бога, дужэйшае за людзей. Дзеля гэтага прыгледзьцеся, браты, да нашага пакліканьня! Няшмат сярод нас мудрых паводле цела, няшмат дужых, няшмат высока народжаных. Але Бог якраз выбраў тое, што здаецца дурасьцю ў вачох сьвету, каб пасароміць мудрацоў; выбраў слабое, каб дужых панізіць; бязроднае, пагарджанае, неістотнае выбраў Бог, каб зьніштожыць істотнае, каб ніякае стварэньне не хвалілася перад Богам. Цераз Яго і вы ёсьць у Хрысьце Ісусе, які стаўся для нас мудрасьцю Божаю і справядлівасьцю, і асьвячэньнем, і адкупленьнем, каб, як напісана, той, хто хваліцца, хваліўся ў Госпадзе. Так вось і я прыйшоў да вас, браты, не на тое, каб зіхацець красамоўнымі словамі і мудрасьцю, абвяшчаючы вам сьведчаньне Божае. Я вырашыў сярод вас ня ведаць нічога іншага, як толькі Ісуса Хрыста, і то ўкрыжаванага.<br>
<br>
<strong><font color="#d00505">Алілуя</font></strong> <em><font color="#d00505">(Пс 68:2, 21, 24):</font></em> Збаў мяне, Божа, бо воды дайшлі да душы маёй.<br>
<br>
<em><font color="#d00505">Верш 1:</font></em> Зьнявага зламала сэрца маё, і я зьнямог.<br>
<br>
<font color="#d00505"><em>Верш 2:</em></font> Хай памеркнуць вочы іх, каб ім ня бачыць.<br>
<br>
<strong>Чытаньне сьвятога Евангельля паводле Мацьвея</strong><br>
<br>
<em>(Мц 27.1-38):</em> У той час раніцай сьвятары і старэйшыя народу прывялі Ісуса да намесьніка, Понцыя Пілата. Тады Юда, які выдаў Яго, убачыўшы, што Яго засудзілі, пакаяўся і вярнуў трыццаць срэбранікаў сьвятаром і старэйшым, кажучы: "Зграшыў я, прадаўшы кроў нявінную". Яны ж сказалі яму: "Што нам да таго? Гэта твая справа". Кінуўшы срэбранікі, ён выйшаў вон і павесіўся. Сьвятары ж, узяўшы срэбранікі, сказалі: "Нельга класьці іх у скарбніцу сьвятыні, бо гэта заплата за кроў". І, параіўшыся, купілі за іх Поле Ганчара для пахаваньня чужынцаў. Таму і сёньня поле гэтае завецца Полем Крыві. Тады споўнілася тое, што сказаў прарок Ярэма: "Узялі трыццаць срэбранікаў, заплату за Таго, каго ацанілі сыны Ізраіля. І далі іх за Поле Ганчара, як сказаў Госпад".<br>
Ісус жа стаў перад намесьнікам. Намесьнік спытаўся ў Яго: "Ці Ты кароль габрэйскі?". Ісус адказаў: "Я той, як ты кажаш". І калі Яго абвінавачвалі сьвятары і старэйшыя, Ён не адказваў нічога. Тады спытаўся ў Яго Пілат: "Ці чуеш, як многа сьведчаць супраць Цябе?". Ён аднак не адказаў яму на ніводнае пытаньне, так што намесьнік дзівіўся вельмі. А быў звычай, што на кожнае сьвята намесьнік адпускаў аднаго вязьня паводле іхняга выбару. У тым часе быў адзін вядомы вязень, на імя Варава. Калі ўсе сабраліся, Пілат спытаўся: "Каго хочаце, каб я звольніў: Вараву ці Ісуса, названага Хрыстом?". Бо ведаў ён, што выдалі Яго праз зайздрасьць. А калі ён засядаў на судзе, жонка ягоная прыслала сказаць яму: "Ня мей ніякай справы з гэтым Праведнікам, бо сёньня ўночы я шмат цярпела ў сьне дзеля Яго". Тымчасам сьвятары і старэйшыя падбухторылі натоўп прасіць Вараву і дамагацца сьмерці Ісуса. І калі спытаў іх намесьнік: "Каторага з двух хочаце, каб я вызваліў?", яны закрычалі: "Вараву!" Тады сказаў ім Пілат: "Што ж мне зрабіць з Ісусам, якога завуць Хрыстом?" Закрычалі ўсе: "На крыж Яго!" Намесьнік адказаў: "Што ж Ён вам дрэннага зрабіў?" Але яны яшчэ мацней крычалі: "На крыж Яго!". Пілат, убачыўшы, што нічога ня здолее, а закалот расьце, узяў ваду і памыў рукі перад народам, кажучы: "Я не вінаваты ў крыві гэтага Праведніка. Гэта ваша справа". А ўвесь народ закрычаў: "Кроў Ягоная на нас і на нашых дзецях". Тады ён вызваліў Вараву, а Ісуса аддаў на ўкрыжаваньне. Жаўнеры намесьніка ўзялі Ісуса ў казарму і сабралі вакол Яго цэлую роту. Разьдзеўшы Яго, накінулі Яму на плечы чырвоны плашч, і, сплёўшы вянок з цярніны, усклалі Яму на галаву, а ў правую руку далі трысьціну. Потым, стаўшы перад Ім на калені, насьміхаліся з Яго, кажучы: "Радуйся, кароль гэбрэйскі!" Пры гэтым яны плявалі на Яго і, узяўшы трысьціну, білі Яго па галаве. Назьдзекаваўшыся, яны зьнялі з Яго плашч, апранулі зноў у Ягонае адзеньне і павялі на ўкрыжаваньне. Выходзячы, яны сустрэлі аднаго чалавека, Сымона кірынэйца, і загадалі яму несьці крыж. Калі ж прыйшлі на месца, названае Галгота, гэта значыць "Месца чэрапу", жаўнеры далі Ісусу піць воцат, зьмешаны з жоўцю. Пакаштаваўшы, Ён не захацеў піць. Калі Яго ўкрыжавалі, разьдзялілі між сабою Ягоную вопратку, кідаючы жэрабя. І, седзячы там, сьцераглі Яго. А над галавой Ягонай зьмясьцілі напіс з віной Яго: "Гэта Ісус, кароль Габрэйскі". Тады таксама ўкрыжавалі разам з Ім двух разбойнікаў, аднога з правага, а другога з левага боку.<br>
<br>
<em>(Лк 23.39-43):</em> Адзін з павешаных злачынцаў зьневажаў Яго, кажучы: "Калі Ты Хрыстос, збаў сябе і нас". Другі ж, наадварот, сунімаў яго: "Ці ж ты не баішся Бога, сам асуджаны на тое самае пакараньне? Дый мы засуджаныя справядліва, бо атрымалі належнае за нашыя ўчынкі; а Ён нічога благога не зрабіў". І сказаў Ісусу: "Успомні мяне, Госпадзе, калі прыйдзеш у валадарства Тваё". Ісус адказаў яму: "Сапраўды кажу табе, што яшчэ сёньня будзеш са Мною ў раі".<br>
<br>
<em>(Мц 27.39-54):</em> Тыя, што праходзілі міма, зьневажалі Яго, ківаючы галовамі і кажучы: "Ты, што разбураеш сьвятыню і ў тры дні адбудоўваеш, збаў сябе самога. Калі Ты Сын Божы, дык зыйдзі з крыжа!". У падобны спосаб сьвятары з кніжнікамі і старэйшымі насьміхаліся з Яго і казалі: "Іншых збаўляў, а цяпер сябе самога збавіць ня можа! Калі Ён кароль Ізраільскі, хай зыйдзе з крыжа і мы паверым Яму. Спадзяваўся на Бога, дык няхай жа цяпер Той выбавіць Яго, калі Яго любіць. Бо Ён казаў: Я Сын Божы". Таксама і разбойнікі, укрыжаваныя разам з Ім, зьневажалі Яго. Ад шостае гадзіны сталася цемра па ўсёй зямлі аж да гадзіны дзевятае. А каля дзевятай гадзіны ўсклікнуў Ісус моцным голасам: "Элі, Элі, ляма сабахтані?", што значыць: "Божа мой, Божа мой, чаму Ты пакінуў Мяне?" Некаторыя з тых, што там стаялі, пачуўшы гэтае, казалі: "Ён кліча Ільлю". І ураз адзін з іх пабег і, узяўшы губку і памачыўшы ў воцат, насадзіў на трысьціну і даў Яму піць. А другія казалі: "Пачакай! Дай паглядзім, ці прыйдзе Ільля збавіць Яго". Ісус жа, зноў закрычаў моцным голасам і аддаў духа. І вось заслона ў царкве разарвалася надвое ад верху да нізу; і зямля затрэслася і скалы патрэскаліся; і магілы расчыніліся і шмат целаў сьвятых, што памерлі, устала. І, выйшаўшы з магіл, пасьля ўваскрасеньня Ягонага ўвайшлі ў сьвяты горад і паказаліся многім. Сотнік жа і тыя, што разам з ім сьцераглі Ісуса, убачыўшы землятрус і ўсё, што здарылася, спалохаліся моцна і казалі: "Сапраўды, Ён быў Сынам Божым".<br>
<br>
<em>(Ян 19.31-37):</em> А так як гэта была пятніца, дык габрэі, каб не пакінуць целаў на крыжы ў суботу – бо гэты дзень суботні быў вялікім сьвятам, – прасілі Пілата прабіць ім галёнкі і зьняць іх. І вось прыйшлі жаўнеры і прабілі галёнкі першаму і другому, што былі з Ім укрыжаваныя. Падышоўшы ж да Ісуса, яны ўбачылі, што Ён ужо памёр, дык не прабівалі Яму галёнкаў. Толькі адзін з жаўнераў прабіў Яму кап'ём бок, і адразу пацякла кроў і вада. І той, хто бачыў, пасьведчыў, і сьведчаньне яго праўдзівае. Ён ведае, што кажа праўду, каб вы паверылі. Усё гэта сталася, каб збылося пісаньне: "Косьць Яго не пераломіцца". І у іншым месцы пісаньне кажа: "Будуць глядзець на Таго, каго прабілі".<br>
<br>
<em>(Мц 27.55-61):</em> Было там таксама шмат жанчынаў, якія прыглядаліся здалёк. Яны ішлі за Ісусам з Галілеі і паслугоўвалі Яму. Сярод іх былі Марыя Магдалена, Марыя, маці Якуба і Язэпа, і маці сыноў Забэдэявых. Калі ж настаў вечар, прыйшоў адзін багаты чалавек з Арыматэі, на імя Язэп, які быў таксама вучнем Ісуса. Ён пайшоў да Пілата і папрасіў цела Ісусавага. Пілат загадаў аддаць яму цела. Язэп, узяўшы цела, спавіў Яго ў чыстае палатно і паклаў у сваёй новай магіле, якую загадаў высекчы ў скале, і, прываліўшы вялікі камень да ўваходу ў магілу, пайшоў адтуль. Марыя ж Магдалена і другая Марыя засталіся там, седзячы насупраць магілы.<br>
<br>
<br>
<font color="#d00505"><strong>Вершапесьні</strong><br>
<br>
<em>(Тон 2)</em></font> Калі Арыматэй зьняў Цябе, Жыцьцё ўсіх, мёртвага з дрэва, ён спавіў Цябе, Хрысьце, у чыстае палатно з духмянасьцямі, і сэрцам і вуснамі з любоўю цалаваў нятленнае цела Тваё; і, агорнуты страхам, радасна ўсклікнуў: "Слава міласэрнасьці Тваёй, Чалавекалюбча".<br>
<br>
<em><font color="#d00505">Верш:</font></em> Госпад пануе, Ён апрануўся ў красу.<br>
Калі Ты, Збавіцелю ўсіх, быў пакладзены ў новай магіле, пекла, абсьмеянае, убачыўшы Цябе, жахнулася; ланцугі былі разьбітыя, вароты зьнішчаныя, магілы адчыненыя, і мёртвыя ўсталі. Тады Адам радасна з удзячнасьцю ўсклікнуў Табе: "Слава міласэрнасьці Тваёй, Чалавекалюбча!".<br>
Верш: Ён умацаваў сусьвет, што не зварухнецца.<br>
<br>
Калі Ты, бязьмежны і неўмяшчальны Хрысьце Божа, у магіле целам дабравольна за ўсіх зьмясьціўся, Ты адчыніў сьмерці замкі, і спустошыў уладарства пекла, і гэтую суботу ўшанаваў блаславеньнем і зьзяньнем славы Тваёй.<br>
<br>
<em><font color="#d00505">Верш:</font></em> Дому Твайму належыцца сьвятасьць, Госпадзе, праз усе дні.<br>
Калі сілы нябесныя ўбачылі, як беззаконьнікі ўзводзілі паклёп на Цябе, быццам на ашуканца, і запячаталі магілу сваімі рукамі, якімі пракалолі Твой нятленны бок, ускалыхнуліся яны ад твайго невыказнага доўгацярпеньня і, радуючыся нашаму збаўленьню, усклікнулі: "Слава міласэрнасьці Тваёй, Чалавекалюбча".<br>
<br>
<strong>Слава... цяпер...</strong><br>
<br>
<em><font color="#d00505">(Тон 5)</font></em> Цябе, які апранаешся ў сьвятло, быццам у вопратку, Язэп разам з Нікадымам зьняў з крыжа і, убачыўшы Цябе голага і непахаванага, заплакаў ад глыбіні сэрца і сказаў: "Гора мне, наймілейшы Ісусе! Убачыўшы Цябе на крыжы павешанага, сонца памеркла, зямля ў страху ўскалыхнулася, і заслона царкоўная разарвалася. Вось гляджу цяпер на Цябе, які дзеля мяне са сваёй волі прыняў сьмерць: як я Цябе пахаваю, Божа мой, якім палатном спаўю Цябе? Якімі рукамі дакрануся да нятленнага цела Твайго, і якія песьні пяяць буду на адыход Твой, Усядобры? Узьвялічваю цярпеньні Твае, слаўлю пахаваньне, а з ім і ўваскрасеньне Тваё, і клічу: Госпадзе, слава Табе!".<br>
<br>
<em><font color="#d00505">Падчас сьпеву вершапесьняў сьвятар, у суправаджэньні дыякана, кадзіць тройчы ахвярнік і плашчаніцу, што на ім. У міжчасе іншыя сьвятары, калі ёсьць, уваходзяць у аўтар і апранаюць епітрахілі і фэлоны. Калі людзі пачынаюць сьпяваць адпушчальныя трапары, сьвятары робяць тры зямныя паклоны, бяруць плашчаніцу за канцы. Першы сьвятар з Евангельлем ідзе пад плашчаніцаю, дыякан сьпераду кадзіць. Такім чынам выносяць плашчаніцу (“нагамі ўперад”), праз паўночныя або, калі няма месца, райскія дзьверы і кладуць плашчаніцу на асобна падрыхтаваным месцы пасярод царквы. Першы сьвятар кадзіць тройчы вакол плашчаніцы. Тады ўсе сьвятары робяць тры зямныя паклоны, і цалуюць плашчаніцу і Евангельле, што ляжыць на ёй.</font></em><br>
<br>
<font color="#d00505"><strong>Адпушчальныя трапары</strong><br>
<br>
<em>(Тон 2)</em></font> Высакародны Язэп зьняў з дрэва ўсячыстае цела Тваё і, спавіўшы яго ў чыстае палатно з духмянасьцямі, у магіле новай паклаў.<br>
<br>
Анёл зьявіўся ля магілы жанчынам-міраносіцам і ўсклікнуў: "Алейкі мёртвым патрэбныя, Хрыстос жа тленнасьці не зазнаў".<br>
<br>
<em><font color="#d00505">Пасьля трапароў сьвятар звычайна гаворыць казань.<br>
<br>
Водпуст:</font></em> Хрыстос, праўдзівы Бог наш, які дзеля нас, людзей, і дзеля нашага збаўленьня страшэнныя мукі, жыцьцядайны крыж і дабравольнае пахаваньне захацеў пацярпець, малітвамі Найчыстае свае Маці, сьвятых слаўных і годных пахвалы апосталаў Пятра і Паўла і ўсіх сьвятых апосталаў, сьвятых і баганосных айцоў нашых і ўсіх сьвятых, хай зьмілуецца над намі і збавіць нас, бо Ён добры і Чалавекалюбец.<br>
<br>
<em><font color="#d00505">Пасьля водпусту бывае пакланеньне сьвятой Плашчаніцы, падчас якога людзі сьпяваюць:<br>
<br>
(Тон 3)</font></em> Прыйдзіце, верныя, ушануем Язэпа, годнага памяці, што ўночы прыйшоў да Пілата і папрасіў у яго Жыцьцё ўсіх, кажучы: “Дай мне таго Беспрытульнага, што ня меў дзе галавы прыхіліць; дай мне таго Беднага, якога вучань фальшывы выдаў на сьмерць; дай мне таго Ўбогага, Маці якога, убачыўшы Яго на крыжы павешанага, з плачам казала: “Гора мне, Дзіця маё! Гора мне, Сьвятло вачэй маіх і наймілейшы плод улоньня майго. Сёньня спраўдзілася тое, што прадказаў у сьвятыні Сямён, бо сэрца маё меч прабіў. Ты ж замяні на радасьць уваскрасеньня плач мой””. Пакланяемся цярпеньням Тваім, Хрысьце; пакланяемся цярпеньням Тваім, Хрысьце; пакланяемся цярпеньням Тваім, Хрысьце, і сьвятому Твайму ўваскрасеньню.<br>
