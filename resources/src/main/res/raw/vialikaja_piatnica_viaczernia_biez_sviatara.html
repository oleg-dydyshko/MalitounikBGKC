<!DOCTYPE HTML><strong><font color="#d00505">ВЯЛІКАЯ ПЯТНІЦА<br>
<br>
ВЯЧЭРНЯ З ВЫНАСАМ ПЛАШЧАНІЦЫ</font></strong><br>
<em><font color="#d00505">(без сьвятара)</font></em><br>
<br>
<strong><font color="#d00505">Чытальнік:</font></strong> Малітвамi сьвятых айцоў нашых Госпадзе Ісусе Хрысьце, Божа наш, зьмілуйся над намі. † <br>
<br>
<strong><font color="#d00505">Людзі:</font></strong> Амін. Слава Табе, Божа наш, слава Табе.<br>
<br>
Уладару нябесны, Суцяшальніку, Духу праўды, Ты ўсюды прысутны і ўсё напаўняеш, Скарбніца дабра і жыцьця Падаўча, прыйдзі і пасяліся ў нас, і ачысьці нас ад усяго благога, і збаў, Добры, душы нашы.<br>
<br>
† Сьвяты Божа, Сьвяты Моцны, Сьвяты Несьмяротны, зжалься над намі. <em><font color="#d00505">(Тройчы)</font></em><br>
<br>
Слава † Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Усесьвятая Тройца, зжалься над намі: Госпадзе, ачысьці грахі нашы; Уладару, даруй бясчынствы нашы; Сьвяты, наведай і аздараві немачы нашы дзеля Твайго імя.<br>
<br>
Госпадзе, зьмілуйся. <em><font color="#d00505">(Тройчы)</font></em><br>
<br>
Слава † Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Ойча наш, каторы ёсьць у небе, сьвяціся імя Тваё, прыйдзі валадарства Тваё, будзь воля Твая як у небе, так і на зямлі. Хлеба нашага штодзённага дай нам сёньня, і адпусьці нам грахі нашы, як і мы адпускаем вінаватым нашым; і ня ўводзь нас у спакусу, але збаў нас ад злога.<br>
<br>
Госпадзе, змілуйся. <em><font color="#d00505">(12 разоў)</font></em><br>
<br>
† Прыйдзіце, паклонімся Ўладару́ нашаму Богу.<br>
<br>
† Прыйдзіце, паклонімся і прыпадзем да Хрыста, Уладара́ нашага і Бога.<br>
<br>
† Прыйдзіце, паклонімся і прыпадзем да самога Хрыста, Уладара́ і Бога нашага.<br>
<br>
<br>
<font color="#d00505"><strong>Псалом 103</strong><br>
<br>
<em>Як правіла, псалмы чытаюцца антыфонна: двума чытальнікамі, чытальнікам і людзьмі або дзьвюма групамі людзей.</em></font><br>
<br>
Блаславі, душа мая, Госпада: Госпадзе Божа мой, Ты вялікі наўзьдзіў.<br>
<br>
Ты апрануўся ў веліч і красу, ты ахутаўся сьвятлом, быццам плашчом.<br>
<br>
Ты расьцягнуў неба, быццам шацёр, хорамы Твае над водамі паставіў.<br>
<br>
Ты робіш з хмараў калясьніцу сабе, ходзіш на крылах ветру.<br>
<br>
Ты чыніш вятры пасланцамі Тваімі і слугамі Тваімі – полымя агню.<br>
<br>
Ты ўмацаваў зямлю на асновах яе: не пахісьнецца павек вякоў.<br>
<br>
Безданьню, быццам вопраткаю, пакрыў Ты яе: воды над гарамі сталі.<br>
<br>
Ад пагрозы Тваёй яны ўзад падаліся, ад грому голасу Твайго задрыжэлі.<br>
<br>
Горы ўзьняліся, даліны зышлі ў месцы, якія Ты ім назначыў.<br>
<br>
Ты ўстанавіў межы, якіх ім не перайсьці, каб не пакрыць зноў зямлю.<br>
<br>
Ты пасылаеш крыніцы ў рэкі, што плывуць у далінах між гораў.<br>
<br>
З іх п’юць усе зьвяры польныя, аслы дзікія ў іх смагу сваю гасяць.<br>
<br>
Каля іх птушкі нябесныя жывуць: між скалаў чутны сьпеў іх.<br>
<br>
З хорамаў Тваіх навадняеш горы: зямля поўніцца плодам твораў Тваіх.<br>
<br>
Ты вырошчваеш траву для жывёлы, зельле на пажытак чалавеку, каб ён мог здабыць сабе ежу з зямлі:<br>
<br>
Віно, што весяліць сэрца чалавека; аліву, што робіць твар сьветлым; хлеб, што сэрца чалавека ўмацоўвае.<br>
<br>
Дрэвы нізінныя маюць удосталь соку – кедры ліванскія, што іх насадзіў.<br>
<br>
Там птушкі маюць гнёзды свае, бусьлінае жыльлё ўзвышаецца над імі.<br>
<br>
Горы высокія для дзікіх козаў, шчыліны скалаў – сховішча для грызуноў.<br>
<br>
Ты стварыў месяц, каб паказваў поры; сонца знае час захаду свайго.<br>
<br>
Пасылаеш цемру і надыходзіць ноч, падчас якое выходзяць усе зьвяры лясныя.<br>
<br>
Львяняты рыкаюць, шукаючы здабычы, просячы ў Бога спажывы сабе.<br>
<br>
Як толькі сонца ўзыдзе, яны хаваюцца і кладуцца ў логавах сваіх.<br>
<br>
Выходзіць чалавек да справаў сваіх і да работы сваёй да вечара.<br>
<br>
Якое багацьце твораў Тваіх, Госпадзе! Ты ўсё мудра стварыў: зямля поўная стварэньняў Тваіх.<br>
<br>
Вось мора вялікае і прасторнае: у ім рухаецца безьліч стварэньняў, зьвяроў вялікіх і малых.<br>
<br>
Караблі плаваюць па ім, і кіт агромністы там, якога Ты стварыў на пацеху сабе.<br>
<br>
Усе яны чакаюць ад Цябе, каб Ты даў ім спажыву ў свой час.<br>
<br>
Ты ім даеш, і яны падбіраюць, расчыняеш руку Тваю, і яны поўняцца ўсякім дабром.<br>
<br>
Калі ж Ты адвяртаеш твар Твой ад іх, яны трывожацца; адымаеш дух ад іх, і яны гібеюць, і ў пыл зноў вяртаюцца.<br>
<br>
Пасылаеш Духа Твайго, і яны ажываюць, і Ты абнаўляеш твар зямлі.<br>
<br>
Няхай слава Гасподняя трывае давеку, хай Госпад цешыцца з твораў сваіх.<br>
<br>
Ён гляне на зямлю, і яна дрыжыць, дакранецца да гораў, і яны дымяцца.<br>
<br>
Праз усё жыцьцё маё буду хваліць Госпада, буду ў песьнях славіць Бога майго, пакуль буду жыць.<br>
<br>
Няхай прыемнай Яму будзе песьня мая: я радуюся ў Госпадзе.<br>
<br>
Няхай счэзнуць грэшнікі з зямлі і няхай ня будзе больш нягоднікаў.<br>
<br>
Блаславі, душа мая, Госпада.<br>
<br>
Сонца знае час захаду свайго; Ты пасылаеш цемру і надыходзіць ноч.<br>
<br>
Якое багацьце твораў Тваіх, Госпадзе: Ты ўсё мудра стварыў.<br>
<br>
<br>
<font color="#d00505"><font color="#d00505"><strong>Чытальнік:</strong></font></font> † Слава Айцу, і Сыну, і Сьвятому Духу.<br>
<br>
<font color="#d00505"><font color="#d00505"><strong>Людзі:</strong></font></font> Цяпер і заўсёды, і на вякі вякоў. Амін.<br>
<br>
† Алілуя, алілуя, алілуя: слава Табе, Божа. <em><font color="#d00505">(Тройчы)</font></em><br>
<br>
Госпадзе, зьмілуйся. <font color="#d00505"><em>(12 разоў)</em></font><br>
<br>
<br>
<strong><font color="#d00505">Вячэрнія песьні</font></strong><br>
<em><font color="#d00505">(«Песьні пры запаленых сьвечках»)</font></em><br>
<br>
<font color="#d00505"><em>Людзі сьпяваюць першыя два вершы псалму 140, потым вершы іншых псалмаў, чаргуючы іх з адпаведнымі песьнямі дня або сьвята</em>.</font><br>
<br>
<strong><font color="#d00505">Псалом 140</font><br>
<br>
Госпадзе, Цябе клічу: пачуй мяне.<br>
<br>
Пачуй мяне, Госпадзе!<br>
<br>
Госпадзе, Цябе клічу: пачуй мяне; будзь уважлівы да голасу маленьня майго, калі я клічу Цябе.<br>
<br>
Пачуй мяне, Госпадзе.<br>
<br>
Хай малітва мая ўзыдзе да Цябе, быццам кадзіла, і ахвярай вячэрняй будзе ўздыманьне рук маіх.<br>
<br>
Пачуй мяне, Госпадзе.</strong><br>
<br>
<font color="#d00505"><em>(Пс 141)</em></font> Вызваль з вязьніцы душу маю, каб мне дзякаваць імю Твайму.<br>
<br>
Праведнікі вакол мяне чакаюць, калі Ты мне пакажаш спагадлівасьць Тваю.<br>
<br>
<font color="#d00505"><em>(Пс 129) </em></font>З глыбіні клічу Цябе, Госпадзе: Госпадзе, пачуй голас мой.<br>
<br>
Хай вушы Твае будуць уважлівымі да голасу маленьня майго.<br>
<br>
Калі памятлівы бясчынстваў нашых будзеш, Госпадзе, Госпадзе, хто зможа ўстаяць? Але ж у Цябе адпушчэньне ёсьць.<br>
<br>
<font color="#d00505"><em>(Тон 1)</em></font><em> Усё стварэньне ад страху зьмянілася, убачыўшы Цябе, Хрысьце, на крыжы павешанага. Сонца памеркла, і асновы зямлі ўскалыхнуліся, і ўвесь сьвет спачуваў Творцу сьвету. Ты, што дабравольна пацярпеў за нас, Госпадзе, слава Табе!</em><br>
<br>
Дзеля імя Твайго спадзяюся на Цябе, Госпадзе: душа мая чакае слова Твайго. Душа мая спадзяецца на Госпада.<br>
<br>
<font color="#d00505"><em>(Тон 1)</em></font><em> Усё стварэньне ад страху зьмянілася, убачыўшы Цябе, Хрысьце, на крыжы павешанага. Сонца памеркла, і асновы зямлі ўскалыхнуліся, і ўвесь сьвет спачуваў Творцу сьвету. Ты, што дабравольна пацярпеў за нас, Госпадзе, слава Табе!</em><br>
<br>
Больш чым сьвітаньня чакае страж начны, больш чым сьвітаньня, хай Ізраіль чакае Госпада.<br>
<br>
<font color="#d00505"><em>(Тон 2)</em></font><em> Беззаконныя і нязбожныя людзі, чаму задумалі вы нягоднае? Нашто Жыцьцё ўсіх на сьмерць засудзілі? Вялікі цуд! Творца сусьвету аддаецца ў рукі беззаконных, і Чалавекалюбец на крыж узьнімаецца, каб вызваліць з пекла вязьняў, якія клічуць: «Доўгацярплівы Госпадзе, слава Табе!»</em><br>
<br>
Бо ў Госпада міласэрнасьць і вялікае ў Яго збаўленьне, і Ён вызваліць Ізраіля ад усіх беззаконняў яго.<br>
<br>
<em>Чыстая Дзева, убачыўшы Цябе, Збавіцелю, сёньня на крыжы, па-матчынаму зайшлася ад плачу. Маючы ў сэрцы нясьцерпны боль, Яна плакала наўзрыд і ўздыхала з глыбіні душы, і, з вачамі поўнымі сьлёз, жаласна галасіла: «Гора мне, Боскае Дзіця маё, сьвету Сьвятло! Чаму схаваўся Ты, Ягнё Божае, ад вачэй маіх?» І анёльскія хоры жахнуліся, усклікаючы: «Неспасьцігальны Госпадзе, слава Табе!»<br>
<br>
<font color="#d00505">(Пс 116)</font></em> Хваліце Госпада, усе народы; слаўце Яго, усе людзі.<br>
<br>
<em>Калі Дзева, што бяз семя нарадзіла Цябе, Хрысьце Божа і Творча сьвету, убачыла Цябе, павешанага на крыжы, яна горка заплакала: «Сыне мой! Дзе падзелася краса твару Твайго? Не магу глядзець, як несправядліва ўкрыжоўваюць Цябе! Але ўстань хутка, каб мне бачыць Тваё ўваскрасеньне на трэці дзень».</em><br>
<br>
Бо міласэрнасьць Ягоная ўмацавалася над намі і вернасьць Гасподняя трывае давеку.<br>
<br>
<font color="#d00505"><em>(Тон 6)</em></font><em> Сёньня Ўладар стварэньня стаіць перад Пілатам, і на ўкрыжаваньне аддаецца Творца ўсіх; Той, хто пасылаў манну з неба, быццам Ягнё, дабравольна вядзецца, цьвікамі прыбіваецца, у рэбры прабіваецца і губкаю поіцца; па твары б’ецца Збаўца сьвету, ад слугаў церпіць насьмешкі Творца ўсіх. О, чалавекалюбства Ўладара! Ён моліць Айца за тых, што расьпінаюць Яго, кажучы: «Ойча, прабач ім грэх гэты, бо яны, беззаконныя, ня ведаюць, што робяць злое».</em><br>
<br>
<strong>† Слава Айцу, і Сыну, і Сьвятому Духу.</strong> <br>
<br>
<font color="#d00505">(<em>Тон 6)</em></font><em> Як гэта беззаконнае зборышча магло засудзіць на сьмерць Уладара ўсяго стварэньня? Як не засаромелася, калі Ён прыгадваў ім усе дабрадзействы, пытаючыся ў іх: «Народзе мой, што Я табе дрэннага зрабіў? Ці ж не напоўніў Я ўсю Юдэю цудамі? Ці ж не ўваскрашаў памерлых словам Маім адным? Ці ж не лячыў усякую хворасьць і немач? Як жа вы Мне адплацілі, чаму забыліся на Мяне? Узамен за ацаленьні вы паранілі Мяне; за жыцьцё засудзілі на сьмерць; павесілі на дрэве Дабрадзея, быццам разбойніка; як падсуднага, асудзілі Заканадаўцу, Уладара ўсіх». Доўгацярплівы Госпадзе, слава Табе!</em><br>
<br>
<strong>Цяпер і заўсёды, і на вякі вякоў. Амін.</strong><br>
<br>
<font color="#d00505"><em>(Тон 6)</em></font><em> Страшная і дзіўная тайна дзеецца сёньня на вачох нашых: схапілі Недасяжнага; зьвязалі Таго, хто разьвязаў ад праклёну Адама; судзяць няправедна Таго, хто ведае ўсе тайны сэрцаў і думак людзкіх; замыкаюць у вязьніцы Таго, хто зачыніў бездань; перад Пілатам стае Той, перад кім з трапятаньнем стаяць нябесныя сілы; рука стварэньня б’е па твары Тварца; на крыж засуджаны Той, хто судзіць жывых і мёртвых; у магілу кладзецца Той, хто разбурыў пекла. Пакорлівы Госпадзе, што дзеля міласэрнасьці ўсё перацярпеў і вызваліў усіх ад праклёну, слава Табе!</em><br>
<br>
<br>
<font color="#d00505"><strong>Вячэрні гімн</strong></font><br>
<em><font color="#d00505">(сьпяваецца стоячы)</font></em><br>
<br>
<strong><font color="#d00505">Людзі:</font></strong> Сьвятло лагоднае сьвятое славы / несьмяротнага Айца нябеснага,/ сьвятога, блаславёнага – Ісусе Хрысьце! / Дажыўшы да захаду сонца / і ўбачыўшы вячэрняе сьвятло, / славім Айца, і Сына, і Сьвятога Духа – Бога. / Дастойна ёсьць на ўсякі час / чыстымі галасамі пяяць хвалу Тваю, / Сыне Божы, што даеш жыцьцё: / дзеля гэтага сьвет славіць Цябе.<br>
<br>
<br>
<strong><font color="#d00505">Чытальнік:<br>
<br>
Пракімен</font></strong> <em><font color="#d00505">(Пс 21).</font></em> Разьдзялілі вопратку маю між сабою, і аб маім адзеньні кідалі жэрабя.<br>
<br>
<font color="#d00505"><em>Верш.</em></font> Божа, Божа мой, пачуй мяне: чаму Ты мяне пакінуў?<br>
<br>
<br>
<strong>Чытаньне кнігі Выхаду</strong><br>
<em>(Вых 33.11-23)</em><br>
<br>
У тыя дні Госпад размаўляў з Майсеем твар у твар, як размаўляюць з прыяцелем. Пасьля Майсей вяртаўся ў стан, а слуга ягоны, Ісус Навін, не адлучаўся ад шатра. Майсей сказаў Госпаду: «Вось Ты загадаў мне вывесьці гэтых людзей, але ня даў мне знаць, каго пашлеш са мною, а толькі сказаў: “Ведаю цябе па іменьні, і ты знайшоў ласку ў вачох Маіх”. Дык калі я знайшоў ласку ў вачох Тваіх, дай мне ведаць Твае намеры, каб я ведаў, што знайшоў ласку ў вачох Тваіх. Глянь на гэтых людзей, бо яны Твае людзі». Госпад сказаў: «Калі Я Сам пайду, дык ці гэта здаволіць цябе?». Майсей адказаў: «Калі Сам ня пойдзеш, дык лепш ня дай нам ісьці адсюль. Бо па чым мы пазнаем, што знайшлі ласку ў вачох Тваіх – я і людзі мае, – калі не па тым, што пойдзеш з намі? Тады будзем адрозьнівацца ад усіх народаў зямлі». Госпад адказаў Майсею: «Зраблю так, як просіш, бо ты знайшоў ласку ў вачох Маіх і я знаю цябе па іменьню». І сказаў Майсей: «Дай мне бачыць хвалу Тваю». Госпад адказаў: «Я пакажу табе славу Маю і аб’яўлю табе імя Госпада, бо Я абдорваю ласкаю, каго хачу і яўляю міласьць, каму Мне падабаецца». І сказаў зноў: «Твару Майго ня ўбачыш, бо ніякі чалавек ня можа бачыць твар Мой і застацца жывым». І яшчэ сказаў Госпад: «Вось месца побач са Мною: стань ля скалы. Калі Мая хвала будзе праходзіць міма, пастаўлю цябе ў шчыліне скалы і пакрыю рукою Маёю аж пакуль не перайду. Калі ж адыму руку Маю, пабачыш Мяне ззаду, а твару Майго табе не пакажу».<br>
<br>
<br>
<strong><font color="#d00505">Пракімен</font></strong> <font color="#d00505"><em>(Пс 34.1, 12).</em></font> Судзі, Госпадзе, тых, што крыўдзяць мяне; паўстань супраць тых, што з боем ідуць на мяне.<br>
<br>
<em><font color="#d00505">Верш.</font></em> Яны адплацілі мне злом за дабро.<br>
<br>
<br>
<strong>Чытаньне кнігі Ёва</strong><br>
<em>(Ёў 42.12-17)</em><br>
<br>
Госпад блаславіў Ёва, больш, чым раней, і ён займеў чатырнаццаць тысяч авечак, шэсьць тысяч вярблюдаў, тысячу пар валоў і тысячу асьліцаў. І меў яшчэ сем сыноў і тры дачкі. Першую назваў Галубкай, другую Касіяй, а трэцюю Рогам Антымона. Ва ўсёй краіне не было жанчын прыгажэйшых за дачок Ёва. І даў ім бацька іх спадчыну сярод братоў іх. І жыў Ёў яшчэ пасьля пошасьці сто семдзясят гадоў, а ўсяго пражыў ён дзьвесьце сорак восем, і бачыў сыноў сваіх і сыноў сыноў сваіх аж да чацьвёртага пакаленьня. І памёр Ёў у старасьці, калі споўніліся дні ягоныя; і напісана аб ім, што ён устане, калі Госпад узьніме яго з усімі.<br>
<br>
<br>
<strong>Чытаньне кнігі прарока Ісаі</strong><br>
<em>(Іс 52.13 – 54.1)</em><br>
<br>
Сказаў Госпад: «Пашчасьціцца Слузе майму: Ён узьнясецца, узьвялічыцца і ўславіцца вельмі! І як жахаліся многія, гледзячы на Яго – так нялюдзка зьнявечаны Ён быў, і выгляд ягоны ня меў нічога чалавечага ў сабе, – так здумеюцца ўсе народы, і ўладары іх закрыюць вусны свае перад ім, бо ўбачаць нешта, пра што ніхто ім не казаў, і пачуюць дасюль нечуванае. Госпадзе, хто паверыў чутаму ад нас? Каму плячо Гасподняе аб’явілася? Ён вырас перад намі, як парастак, як корань з сухой зямлі. Не было ў Ім ні велічы, ні красы – мы бачылі Яго, – ні выгляду прывабнага не было ў Ім. Ён быў зьняважаны, адкінуты людзьмі – чалавек журботны, што зьведаў цярпеньні, – і мы адварочвалі твары нашыя ад Яго; Ён быў пагарджаны, і мы Яго мелі за нішто. Але Ён нашыя немачы ўзяў на Сябе, Ён панёс нашыя хворасьці; а мы Яго лічылі за пакаранага, думалі, што Бог Яго б’е і топча. Але Ён быў паранены за нашыя грахі, мучаны за нашыя правіны. Дзеля нас кара збавенная была на Ім, ягонымі ранамі мы ацаліліся. Усе заблудзілі, быццам авечкі, кожны з нас хадзіў сваёй дарогаю. Госпад паклаў на Яго ўсе нашыя правіны. Катавалі Яго, але Ён упакорыўся і не адчыняў вуснаў Сваіх. Быццам Ягнё, якое вядуць на зарэз, быццам авечка нямая перад тымі, што стрыгуць яе, так і Ён не адкрываў вуснаў Сваіх. Сілаю, хуткім судом схапілі Яго: хто скажа лёс Ягоны? Ад зямлі жывых Ён быў адарваны, за грахі народу майго Ён пацярпеў сьмерць. Магілу Яму вызначылі разам з нязбожнымі, але Ён быў пахаваны ў багатага, бо не ўчыніў нічога благога, і вусны Яго ня зналі няпраўды. Госпад захацеў прыціснуць Яго цярпеньнямі. Калі аддасьць Ён жыцьцё Сваё ў ахвяру за грахі, Ён убачыць патомства даўгавечнае, і воля Гасподняя споўніцца пасьпяхова ў Ім. Пасьля цярпеньняў душы Сваёй Ён убачыць сьвятло і напоўніцца ім. Ён, Слуга мой, апраўдае многіх, іхнія беззаконьні панясе на Сабе. Дзеля гэтага, як узнагароду, дам яму частку з вялікімі; з моцнымі будзе дзяліць Ён здабычу за тое, што ахвяраваў Сябе на сьмерць і быў залічаны да злачынцаў, калі ў сапраўднасьці Ён узяў грахі многіх і за грэшнікаў заступаўся. Узрадуйся, няплодная, што не радзіла; цешся і весяліся ты, што ня знала родавых боляў! Бо больш сыноў у пакінутай, чым у той, якая мае мужа.<br>
<br>
<br>
<font color="#d00505"><strong>Пракімен</strong> <em>(Пс 87.7, 1).</em></font> Паклалі мяне ў рове глыбокім, у цемры і ценю сьмерці.<br>
<br>
<em><font color="#d00505">Верш.</font></em> Госпадзе, Божа збаўленьня майго, удзень і ўночы я клічу Цябе.<br>
<br>
<br>
<strong>Чытаньне Першага лісту сьвятога апостала Паўла да Карынцянаў</strong><br>
<em>(1 Кар 1.18 – 2.2)</em><br>
<br>
Браты, вучэньне пра крыж ёсьць дурасьцю для тых, што ідуць да загубы, для нас жа, якія збаўляемся – сілаю Божаю. Бо напісана: «Загублю мудрасьць мудрацоў і розум разумных зьніштожу». Дзе мудрэц? Дзе вучоны? Дзе дасьледчык гэтага веку? Ці ж не ўчыніў Бог мудрасьць сьвету дурасьцю? Бо калі сьвет сваёй мудрасьцю не пазнаў мудрасьці Божай, захацеў Бог дурасьцю прапаведаваньня збавіць тых, што вераць. Дык вось, калі габрэі чакаюць знакаў, а грэкі шукаюць мудрасьці, мы абвяшчаем Хрыста ўкрыжаванага, які зьяўляецца спакусаю для габрэяў, дурасьцю для паганаў, а для пакліканых – габрэяў і грэкаў, – Хрыстом, Божай сілаю і Божай мудрасьцю. Бо тое, што зьяўляецца дурасьцю ў Бога, перавышае мудрасьць людзей, а тое, што слабое ў Бога, дужэйшае за людзей. Дзеля гэтага прыгледзьцеся, браты, да нашага пакліканьня! Няшмат сярод нас мудрых паводле цела, няшмат дужых, няшмат высока народжаных. Але Бог якраз выбраў тое, што здаецца дурасьцю ў вачох сьвету, каб пасароміць мудрацоў; выбраў слабое, каб дужых панізіць; бязроднае, пагарджанае, неістотнае выбраў Бог, каб зьніштожыць істотнае, каб ніякае стварэньне не хвалілася перад Богам. Цераз Яго і вы ёсьць у Хрысьце Ісусе, які стаўся для нас мудрасьцю Божаю і справядлівасьцю, і асьвячэньнем, і адкупленьнем, каб, як напісана, той, хто хваліцца, хваліўся ў Госпадзе. Так вось і я прыйшоў да вас, браты, не на тое, каб зіхацець красамоўнымі словамі і мудрасьцю, абвяшчаючы вам сьведчаньне Божае. Я вырашыў сярод вас ня ведаць нічога іншага, як толькі Ісуса Хрыста, і то ўкрыжаванага.<br>
<br>
<br>
<strong><font color="#d00505">Алілуя</font></strong> <font color="#d00505"><em>(Пс 68.2, 21, 24).</em></font> Збаў мяне, Божа, бо воды дайшлі да душы маёй.<br>
<br>
<em><font color="#d00505">Верш 1.</font></em> Зьнявага зламала сэрца маё, і я зьнямог.<br>
<br>
<em><font color="#d00505">Верш 2.</font></em> Хай памеркнуць вочы іх, каб ім ня бачыць.<br>
<br>
<br>
<strong>Чытаньне сьвятога Евангельля паводле Мацьвея</strong><br>
<em>(Мц 27.1-38)</em><br>
<br>
<strong><font color="#d00505">Людзі:</font> Слава мукам Тваім, Госпадзе!</strong> <br>
<br>
У той час раніцай сьвятары і старэйшыя народу прывялі Ісуса да намесьніка, Понція Пілата. Тады Юда, які выдаў Яго, убачыўшы, што Яго засудзілі, пакаяўся і вярнуў трыццаць срэбранікаў сьвятаром і старэйшым, кажучы: «Зграшыў я, прадаўшы кроў нявінную». Яны ж сказалі яму: «Што нам да таго? Гэта твая справа». Кінуўшы срэбранікі, ён выйшаў вон і павесіўся. Сьвятары ж, узяўшы срэбранікі, сказалі: «Нельга класьці іх у скарбніцу сьвятыні, бо гэта заплата за кроў». І, параіўшыся, купілі за іх Поле Ганчара для пахаваньня чужынцаў. Таму і сёньня поле гэтае завецца Полем Крыві. Тады споўнілася тое, што сказаў прарок Ярэма: «Узялі трыццаць срэбранікаў, заплату за Таго, каго ацанілі сыны Ізраіля. І далі іх за Поле Ганчара, як сказаў Госпад».<br>
<br>
Ісус жа стаў перад намесьнікам. Намесьнік спытаўся ў Яго: «Ці Ты кароль габрэйскі?» Ісус адказаў: «Я той, як ты кажаш». І калі Яго абвінавачвалі сьвятары і старэйшыя, Ён не адказваў нічога. Тады спытаўся ў Яго Пілат: «Ці чуеш, як многа сьведчаць супраць Цябе?» Ён аднак не адказаў яму на ніводнае пытаньне, так што намесьнік дзівіўся вельмі. А быў звычай, што на кожнае сьвята намесьнік адпускаў аднаго вязьня паводле іхняга выбару. У тым часе быў адзін вядомы вязень, на імя Варава. Калі ўсе сабраліся, Пілат спытаўся: «Каго хочаце, каб я звольніў: Вараву ці Ісуса, названага Хрыстом?» Бо ведаў ён, што выдалі Яго праз зайздрасьць. А калі ён засядаў на судзе, жонка ягоная прыслала сказаць яму: «Ня мей ніякай справы з гэтым Праведнікам, бо сёньня ўночы я шмат цярпела ў сьне дзеля Яго». Тымчасам сьвятары і старэйшыя падбухторылі натоўп прасіць Вараву і дамагацца сьмерці Ісуса. І калі спытаў іх намесьнік: «Каторага з двух хочаце, каб я вызваліў?», яны закрычалі: «Вараву!» Тады сказаў ім Пілат: «Што ж мне зрабіць з Ісусам, якога завуць Хрыстом?» Закрычалі ўсе: «На крыж Яго!» Намесьнік адказаў: «Што ж Ён вам дрэннага зрабіў?» Але яны яшчэ мацней крычалі: «На крыж Яго!» Пілат, убачыўшы, што нічога ня здолее, а закалот расьце, узяў ваду і памыў рукі перад народам, кажучы: «Я не вінаваты ў крыві гэтага Праведніка. Гэта ваша справа». А ўвесь народ закрычаў: «Кроў Ягоная на нас і на нашых дзецях». Тады ён вызваліў Вараву, а Ісуса аддаў на ўкрыжаваньне. Жаўнеры намесьніка ўзялі Ісуса ў казарму і сабралі вакол Яго цэлую роту. Разьдзеўшы Яго, накінулі Яму на плечы чырвоны плашч, і, сплёўшы вянок з цярніны, усклалі Яму на галаву, а ў правую руку далі трысьціну. Потым, стаўшы перад Ім на калені, насьміхаліся з Яго, кажучы: «Радуйся, кароль габрэйскі!» Пры гэтым яны плявалі на Яго і, узяўшы трысьціну, білі Яго па галаве. Назьдзекаваўшыся, яны зьнялі з Яго плашч, апранулі зноў у Ягонае адзеньне і павялі на ўкрыжаваньне. Выходзячы, яны сустрэлі аднаго чалавека, Сымона кірынэйца, і загадалі яму несьці крыж. Калі ж прыйшлі на месца, названае Галгота, гэта значыць «Месца чэрапу», жаўнеры далі Ісусу піць воцат, зьмешаны з жоўцю. Пакаштаваўшы, Ён не захацеў піць. Калі Яго ўкрыжавалі, разьдзялілі між сабою Ягоную вопратку, кідаючы жэрабя. І, седзячы там, сьцераглі Яго. А над галавой Ягонай зьмясьцілі напіс з віной Яго: «Гэта Ісус, кароль Габрэйскі». Тады таксама ўкрыжавалі разам з Ім двух разбойнікаў, аднога з правага, а другога з левага боку.<br>
<br>
<em>(Лк 23.39-43):</em> Адзін з павешаных злачынцаў зьневажаў Яго, кажучы: «Калі Ты Хрыстос, збаў Сябе і нас». Другі ж, наадварот, сунімаў яго: «Ці ж ты не баішся Бога, сам асуджаны на тое самае пакараньне? Дый мы засуджаныя справядліва, бо атрымалі належнае за нашыя ўчынкі; а Ён нічога благога не зрабіў». І сказаў Ісусу: «Успомні мяне, Госпадзе, калі прыйдзеш у валадарства Тваё». Ісус адказаў яму: «Сапраўды кажу табе, што яшчэ сёньня будзеш са Мною ў раі».<br>
<br>
<em>(Мц 27.39-54):</em> Тыя, што праходзілі міма, зьневажалі Яго, ківаючы галовамі і кажучы: «Ты, што разбураеш сьвятыню і ў тры дні адбудоўваеш, збаў Сябе самога. Калі Ты Сын Божы, дык зыйдзі з крыжа!» У падобны спосаб сьвятары з кніжнікамі і старэйшымі насьміхаліся з Яго і казалі: «Іншых збаўляў, а цяпер Сябе самога збавіць ня можа! Калі Ён кароль Ізраільскі, хай зыйдзе з крыжа і мы паверым Яму. Спадзяваўся на Бога, дык няхай жа цяпер Той выбавіць Яго, калі Яго любіць. Бо Ён казаў: Я Сын Божы». Таксама і разбойнікі, укрыжаваныя разам з Ім, зьневажалі Яго. Ад шостае гадзіны сталася цемра па ўсёй зямлі аж да гадзіны дзявятае. А каля дзявятай гадзіны ўсклікнуў Ісус моцным голасам: «Элі, Элі, ляма сабахтані?», што значыць: «Божа мой, Божа мой, чаму Ты пакінуў Мяне?» Некаторыя з тых, што там стаялі, пачуўшы гэтае, казалі: «Ён кліча Ільлю». І ўраз адзін з іх пабег і, узяўшы губку і памачыўшы ў воцат, насадзіў на трысьціну і даў Яму піць. А другія казалі: «Пачакай! Дай паглядзім, ці прыйдзе Ільля збавіць Яго». Ісус жа, зноў закрычаў моцным голасам і аддаў духа. І вось заслона ў царкве разарвалася надвое ад верху да нізу; і зямля затрэслася і скалы патрэскаліся; і магілы расчыніліся і шмат целаў сьвятых, што памерлі, устала. І, выйшаўшы з магілаў, пасьля ўваскрасеньня Ягонага ўвайшлі ў сьвяты горад і паказаліся многім. Сотнік жа і тыя, што разам з ім сьцераглі Ісуса, убачыўшы землятрус і ўсё, што здарылася, спалохаліся моцна і казалі: «Сапраўды, Ён быў Сынам Божым».<br>
<br>
<em>(Ян 19.31-37):</em> А так як гэта была пятніца, дык габрэі, каб не пакінуць целаў на крыжы ў суботу – бо гэты дзень суботні быў вялікім сьвятам, – прасілі Пілата прабіць ім галёнкі і зьняць іх. І вось прыйшлі жаўнеры і прабілі галёнкі першаму і другому, што былі з Ім укрыжаваныя. Падышоўшы ж да Ісуса, яны ўбачылі, што Ён ужо памёр, дык не прабівалі Яму галёнкаў. Толькі адзін з жаўнераў прабіў Яму кап’ём бок, і адразу пацякла кроў і вада. І той, хто бачыў, пасьведчыў, і сьведчаньне яго праўдзівае. Ён ведае, што кажа праўду, каб вы паверылі. Усё гэта сталася, каб збылося пісаньне: «Косьць Яго не пераломіцца». І ў іншым месцы пісаньне кажа: «Будуць глядзець на Таго, каго прабілі».<br>
<br>
<em>(Мц 27.55-61):</em> Было там таксама шмат жанчынаў, якія прыглядаліся здалёк. Яны ішлі за Ісусам з Галілеі і паслугоўвалі Яму. Сярод іх былі Марыя Магдалена, Марыя, маці Якуба і Язэпа, і маці сыноў Забэдэявых. Калі ж настаў вечар, прыйшоў адзін багаты чалавек з Арыматэі, на імя Язэп, які быў таксама вучнем Ісуса. Ён пайшоў да Пілата і папрасіў цела Ісусавага. Пілат загадаў аддаць яму цела. Язэп, узяўшы цела, спавіў Яго ў чыстае палатно і паклаў у сваёй новай магіле, якую загадаў высекчы ў скале, і, прываліўшы вялікі камень да ўваходу ў магілу, пайшоў адтуль. Марыя ж Магдалена і другая Марыя засталіся там, седзячы насупраць магілы.<br>
<br>
<strong><font color="#d00505">Людзі:</font> Слава доўгацярпеньню Твайму, Госпадзе!</strong><br>
<br>
<br>
Госпадзе, зьмілуйся. <font color="#d00505"><em>(12 разоў)</em><br>
<br>
<br>
<strong>Малітва ўслаўленьня</strong><br>
<em>(сьпяваецца стоячы)</em></font> <br>
<br>
<strong><font color="#d00505">Людзі:</font></strong> Дай, Госпадзе, у гэты вечар * захавацца нам без граху.<br>
<br>
Блаславёны Ты, Госпадзе, Божа айцоў нашых, * і імя Тваё ўсяхвальнае і праслаўленае давеку. Амін.<br>
<br>
Хай міласэрнасьць Твая, Госпадзе, спачыне на нас, * бо мы ўсклалі надзею на Цябе.<br>
<br>
Блаславёны Ты, Госпадзе: * навучы мяне Тваіх запаветаў.<br>
<br>
Блаславёны Ты, Уладару, * дай мне зразумець Твае запаветы.<br>
<br>
Блаславёны Ты, Сьвяты, * прасьвятлі мяне запаветамі Тваімі.<br>
<br>
Міласэрнасьць Твая, Госпадзе, вечна трывае: * не пагардзі творамі рук Тваіх.<br>
<br>
Табе належыцца хвала, Табе належыцца песьня, * Табе слава належыцца,<br>
<br>
† Айцу, і Сыну, і Сьвятому Духу, * цяпер і заўсёды, і на вякі вякоў. Амін.<br>
<br>
Госпадзе, зьмілуйся. <font color="#d00505"><em>(12 разоў)</em><br>
<br>
<br>
<strong>Вершапесьні</strong></font><br>
<br>
<em><font color="#d00505">(Тон 2)</font></em> Калі Арыматэй зьняў Цябе, Жыцьцё ўсіх, мёртвага з дрэва, ён спавіў Цябе, Хрысьце, у чыстае палатно з духмянасьцямі, і сэрцам і вуснамі з любоўю цалаваў нятленнае цела Тваё; і, агорнуты страхам, радасна ўсклікнуў: «Слава міласэрнасьці Тваёй, Чалавекалюбча».<br>
<br>
<font color="#d00505"><em>Верш.</em></font> Госпад пануе, Ён апрануўся ў красу.<br>
<br>
Калі Ты, Збавіцелю ўсіх, быў пакладзены ў новай магіле, пекла, абсьмеянае, убачыўшы Цябе, жахнулася; ланцугі былі разьбітыя, вароты зьнішчаныя, магілы адчыненыя, і мёртвыя ўсталі. Тады Адам радасна з удзячнасьцю ўсклікнуў Табе: «Слава міласэрнасьці Тваёй, Чалавекалюбча!»<br>
<br>
<em><font color="#d00505">Верш.</font></em> Ён умацаваў сусьвет, што не зварухнецца.<br>
<br>
Калі Ты, бязьмежны і неўмяшчальны Хрысьце Божа, у магіле целам дабравольна за ўсіх зьмясьціўся, Ты адчыніў сьмерці замкі, і спустошыў уладарства пекла, і гэтую суботу ўшанаваў блаславеньнем і зьзяньнем славы Тваёй.<br>
<br>
<em><font color="#d00505">Верш.</font></em> Дому Твайму належыцца сьвятасьць, Госпадзе, праз усе дні.<br>
<br>
Калі сілы нябесныя ўбачылі, як беззаконьнікі ўзводзілі паклёп на Цябе, быццам на ашуканца, і запячаталі магілу сваімі рукамі, якімі пракалолі Твой нятленны бок, ускалыхнуліся яны ад Твайго невыказнага доўгацярпеньня і, радуючыся нашаму збаўленьню, усклікнулі: «Слава міласэрнасьці Тваёй, Чалавекалюбча».<br>
<br>
<strong>Слава † Айцу, і Сыну, і Сьвятому Духу, цяпер і заўсёды, і на вякі вякоў.</strong><br>
<br>
<em><font color="#d00505">(Тон 5)</font></em> Цябе, які апранаешся ў сьвятло, быццам у вопратку, Язэп разам з Нікадымам зьняў з крыжа і, убачыўшы Цябе голага і непахаванага, заплакаў ад глыбіні сэрца і сказаў: «Гора мне, наймілейшы Ісусе! Убачыўшы Цябе на крыжы павешанага, сонца памеркла, зямля ў страху ўскалыхнулася, і заслона царкоўная разарва́лася. Вось гляджу цяпер на Цябе, які дзеля мяне з Сваёй волі прыняў сьмерць: як я Цябе пахава́ю, Божа мой, якім палатном спаўю Цябе? Якімі рукамі дакрануся да нятленнага цела Твайго, і якія песьні пяяць буду на адыход Твой, Усядобры? Узьвялічваю цярпеньні Твае, слаўлю пахаваньне, а з ім і ўваскрасеньне Тваё, і клічу: Госпадзе, слава Табе!»<br>
<br>
<br>
<strong><font color="#d00505">Песьня Сымона Богапрыймальніка<br>
<br>
Людзі:</font></strong> Цяпер адпускаеш, Улада́ру, слугу Твайго ў супакоі паводле слова Твайго, бо мае вочы бачылі збаўленьне Тваё, якое Ты прыгатаваў перад усімі людзьмі, сьвятло для прасьвятленьня народаў і славу Ізраіля, люду Твайго. <em>(Лк 2.29-32)</em><br>
<br>
† Сьвяты Божа, Сьвяты Моцны, Сьвяты Несьмяротны, зжалься над намі. <em><font color="#d00505">(Тройчы)</font></em><br>
<br>
Слава † Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Усесьвятая Тройца, зжалься над намі: Госпадзе, ачысьці грахі нашы; Уладару, даруй бясчынствы нашы; Сьвяты, наведай і аздараві немачы нашы дзеля Твайго імя.<br>
<br>
Госпадзе, зьмілуйся. <em><font color="#d00505">(Тройчы)</font></em><br>
<br>
Слава † Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Ойча наш, каторы ёсьць у небе, сьвяціся імя Тваё, прыйдзі валадарства Тваё, будзь воля Твая як у небе, так і на зямлі. Хлеба нашага штодзённага дай нам сёньня, і адпусьці нам грахі нашы, як і мы адпускаем вінаватым нашым; і ня ўводзь нас у спакусу, але збаў нас ад злога.<br>
<br>
<br>
<strong><font color="#d00505">Адпушчальныя трапары</font></strong><br>
<br>
<em><font color="#d00505">Калі людзі пачынаюць сьпяваць адпушчальныя трапары, сьпецыяльна вызначаныя прыслужнікі робяць тры зямныя паклоны, бяруць плашчаніцу за канцы і выносяць плашчаніцу («нагамі ўперад») праз паўночныя або, калі няма месца, райскія дзьверы і кладуць плашчаніцу на асобна прыгатаваным месцы пасярод царквы. На плашчаніцу кладуць Евангельле, каля плашчаніцы ставяць кветкі. Прыслужнікі робяць тры зямныя паклоны і цалуюць плашчаніцу ды Евангельле, што ляжыць на ёй.<br>
<br>
(Тон 2)</font></em> <strong>Высакародны Язэп зьняў з дрэва ўсячыстае цела Тваё і, спавіўшы яго ў чыстае палатно з духмянасьцямі, у магіле новай паклаў.<br>
<br>
Анёл зьявіўся ля магілы жанчынам-міраносіцам і ўсклікнуў: «Алейкі мёртвым патрэбныя, Хрыстос жа тленнасьці не зазнаў».<br>
<br>
<font color="#d00505">Чытальнік:</font></strong> Умацуй, Божа, сьвятую хрысьціянскую веру і ўсіх прававерных хрысьціянаў на век вякоў.<br>
<br>
<strong><strong><strong><font color="#d00505">Людзі:</font></strong></strong></strong> Больш годную пашаны за хэрувімаў і без параўнаньня больш слаўную за сэрафімаў, што, захаваўшы дзявоцтва, нарадзіла Бога-Слова, існую Багародзіцу, Цябе мы ўзьвялічваем.<br>
<br>
<font color="#d00505"><font color="#d00505"><strong>Чытальнік:</strong></font></font> † Слава Айцу, і Сыну, і Сьвятому Духу.<br>
<br>
<font color="#d00505"><font color="#d00505"><strong>Людзі:</strong></font></font> Цяпер і заўсёды, і на вякі вякоў. Амін.<br>
<br>
Госпадзе, зьмілуйся, Госпадзе, зьмілуйся, Госпадзе, зьмілуйся. Госпадзе, блаславі. <br>
<br>
<strong><font color="#d00505">Чытальнік:</font></strong> Малітвамі сьвятых айцоў нашых, Госпадзе, Ісусе Хрысьце, Божа наш, зьмілуйся над намі. † <br>
<br>
<strong><font color="#d00505">Людзі:</font></strong> Амін.<br>
<br>
<br>
<em><font color="#d00505">Пасьля бывае </font></em><strong><em><font color="#d00505">пакланеньне сьвятой Плашчаніцы,</font></em></strong><em><font color="#d00505"> падчас якога людзі сьпяваюць:<br>
<br>
(Тон 3)</font></em> Прыйдзіце, верныя, ушануем Язэпа, годнага памяці, што ўночы прыйшоў да Пілата і папрасіў у яго Жыцьцё ўсіх, кажучы: «Дай мне таго Беспрытульнага, што ня меў дзе галавы прыхіліць; дай мне таго Беднага, якога вучань фальшывы выдаў на сьмерць; дай мне таго Ўбогага, Маці якога, убачыўшы Яго на крыжы павешанага, з плачам казала: “Гора мне, Дзіця маё! Гора мне, Сьвятло вачэй маіх і наймілейшы плод улоньня майго. Сёньня спраўдзілася тое, што прадказаў у сьвятыні Сымон, бо сэрца маё меч прабіў. Ты ж замяні на радасьць уваскрасеньня плач мой”». Пакланяемся цярпеньням Тваім, Хрысьце; пакланяемся цярпеньням Тваім, Хрысьце; пакланяемся цярпеньням Тваім, Хрысьце, і сьвятому Твайму ўваскрасеньню.