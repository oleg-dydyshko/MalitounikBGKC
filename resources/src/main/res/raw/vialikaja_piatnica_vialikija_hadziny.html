<!DOCTYPE HTML><font color="#d00505"><strong>ВЯЛІКАЯ ПЯТНІЦА<br>
<br>
ВЯЛІКІЯ ГАДЗІНЫ</strong></font><br>
<br>
Гадзіны: [3] [6] [9]<br>
<br>
<font color="#d00505">ПЕРШАЯ ГАДЗІНА<br>
<br>
<strong>Сьвятар:</strong></font> Блаславёны Бог наш спрадвеку, цяпер і заўсёды, і на вякі вякоў.<br>
<br>
<font color="#d00505"><strong>Людзі:</strong></font> Амін. Слава Табе, Божа наш, слава Табе.<br>
<br>
Уладару нябесны, Суцяшальніку, Духу праўды, Ты ўсюды прысутны і ўсё напаўняеш, Скарбніца дабра і жыцьця Падаўча, прыйдзі і пасяліся ў нас, і ачысьці нас ад усяго благога, і збаў, Добры, душы нашы.<br>
<br>
Сьвяты Божа, Сьвяты Моцны, Сьвяты Несьмяротны, зжалься над намі. <font color="#d00505"><em>(Тройчы)</em></font><br>
<br>
Слава Айцу, і Сыну, і Сьвятому Духу, цяпер і заўсёды і на вякі вякоў. Амін.<br>
<br>
Усесьвятая Тройца, зжалься над намі: Госпадзе, ачысьці грахі нашы; Уладару, даруй бясчынствы нашы; Сьвяты, наведай і аздараві немачы нашы дзеля Твайго імя.<br>
<br>
Госпадзе, зьмілуйся. <font color="#d00505"><em>(Тройчы)</em></font><br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Ойча наш, каторы ёсьць у небе, сьвяціся імя Тваё, прыйдзі валадарства Тваё, будзь воля Твая як у небе, так і на зямлі. Хлеба нашага штодзённага дай нам сёньня, і адпусьці нам грахі нашы, як і мы адпускаем вінаватым нашым; і ня ўводзь нас у спакусу, але збаў нас ад злога.<br>
<br>
<font color="#d00505"><strong>Сьвятар:</strong></font> Бо Тваё валадарства, і сіла, і слава Айца, і Сына, і Сьвятога Духа, цяпер і заўсёды, і на вякі вякоў.<br>
<br>
<strong><font color="#d00505"><font color="#d00505"><strong>Людзі:</strong></font></font></strong> Амін.<br>
<br>
Госпадзе, зьмілуйся. <em><font color="#d00505">(12 разоў)</font></em><br>
<br>
Слава Айцу і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Прыйдзіце, паклонімся Ўладару нашаму Богу.<br>
<br>
Прыйдзіце, паклонімся і прыпадзем да Хрыста, Уладара нашага і Бога.<br>
<br>
Прыйдзіце, паклонімся і прыпадзем да самога Хрыста, Уладара і Бога нашага.<br>
<br>
<br>
<font color="#d00505"><strong>Псалом 5</strong></font><br>
<br>
Пачуй, Госпадзе, словы мае, да ўздыханьняў маіх прыслухайся.<br>
<br>
Будзь уважлівы да малітвы маёй, Уладару мой і Божа мой!<br>
<br>
Бо да Цябе, Госпадзе, малюся: раніцай голас мой пачуй, раніцай буду маліцца Табе і чакаць.<br>
<br>
Бо Ты Бог не такі, што любіць беззаконьне: крывадушнікам няма месца ў Цябе.<br>
<br>
Нязбожныя не ўстаяць перад Табою, Ты ненавідзіш усіх, што робяць беззаконьне;<br>
<br>
Губіш усіх, што кажуць няпраўду. Госпаду агідныя крыважэрныя і няшчырыя.<br>
<br>
Я ж з вялікай ласкі Тваёй увайду ў дом Твой, пакланюся сьвятыні Тваёй у страху перад Табою.<br>
<br>
Госпадзе, у справядлівасьці Тваёй будзь мне правадыром, насуперак ворагам маім выраўняй шлях перада мною.<br>
<br>
Бо ў вуснах іх няма шчырасьці, сэрцы іх пустыя, горлы іх – магілы адкрытыя, языкі іх лісьлівыя.<br>
<br>
Судзі іх, Божа, хай абернуцца ў нішто намеры іх, дзеля безьлічы бясчынстваў іх адкінь іх, бо яны паўсталі супраць Цябе.<br>
<br>
Хай узрадуюцца ўсе, што спадзяюцца на Цябе, хай цешацца давеку.<br>
<br>
Ахоўвай іх: хай цешацца з Табою тыя, што любяць імя Тваё.<br>
<br>
Бо Ты, Госпадзе, бласлаўляеш праведніка: быццам шчытом, пакрываеш яго.<br>
<br>
<br>
<strong><font color="#d00505">Псалом 2</font></strong><br>
<br>
Чаму мітусяцца народы і людзі думаюць марнае?<br>
<br>
Уладары зямлі паўстаюць, і князі змаўляюцца разам з імі супраць Госпада і Ягонага памазаньніка:<br>
<br>
«Парвем іхнія путы і скінем з сябе кайданы».<br>
<br>
Сьмяецца Той, хто жыве ў небе, Госпад насьміхаецца з іх,<br>
<br>
А потым гаворыць да іх у гневе сваім і ў абурэньні сваім бянтэжыць іх:<br>
<br>
«Гэта Я паставіў Караля майго на Сыёне, гары сьвятой Маёй!»<br>
<br>
Абвяшчаю тое, што Госпад пастанавіў; Госпад сказаў мне: «Ты – Сын мой, сёньня Я нарадзіў Цябе.<br>
<br>
Пажадай, і дам Табе ў спадчыну народы, і канцы зямлі ў валоданьне Табе,<br>
<br>
Жазлом жалезным будзеш кіраваць імі, і, быццам посуд гліняны, скрышыш іх«.<br>
<br>
Дык апамятайцеся, уладары, навучыцеся, вы, што пануеце над зямлёй.<br>
<br>
Служыце Госпаду з страхам, слаўце Яго радасна, у трапятаньні аддайце пашану Яму,<br>
<br>
Каб Ён не ўгнявіўся, бо згінеце ў дарозе, калі раптоўна загарыцца гнеў ягоны:<br>
<br>
Шчасьлівыя ўсе, што шукаюць прытулку ў Яго.<br>
<br>
<br>
<strong><font color="#d00505">Псалом 21</font></strong><br>
<br>
Божа мой, Божа мой, чаму Ты мяне пакінуў? Далёкі Ты ад просьбаў, ад голасу кліканьня майго.<br>
<br>
Божа мой, клічу ўдзень, і Ты ня чуеш, уночы – і не адказваеш.<br>
<br>
Ты ж у сьвятыні жывеш, Хвала Ізраіля!<br>
<br>
На Цябе спадзяваліся бацькі нашыя, спадзяваліся, і Ты вызваліў іх;<br>
<br>
Клікалі Цябе, і былі збаўленыя, Табе верылі, і не пасаромеліся.<br>
<br>
Я ж – рабак, а не чалавек, сьмех для людзей, пагарда народу.<br>
<br>
Сьмяюцца з мяне ўсе, што глядзяць на мяне, расчыняюць вусны, галовамі ківаюць:<br>
<br>
«Верыў Госпаду, дык хай Ён вызваліць яго, хай уратуе, калі любіць яго».<br>
<br>
Ты мяне вывеў з матчынага ўлоньня, Ты даў мне бясьпеку пры грудзях маці.<br>
<br>
Табе ад нараджэньня я быў аддадзены, ад улоньня маці маёй Ты быў маім Богам.<br>
<br>
Ня стой далёка ад мяне, бо я пакутую. Блізка будзь, бо ня маю памочніка.<br>
<br>
Мноства быкоў акружыла мяне, шалёныя быкі навокал мяне паўсталі.<br>
<br>
Разьзяўляюць на мяне свае пашчы, быццам леў разьюшаны, рыкаюць.<br>
<br>
Я стаўся як вада разьлітая, косьці мае павыходзілі з суставаў, сэрца маё зрабілася як воск, мягчэе ў нутры маім.<br>
<br>
Як чарапок, высахла горла маё, язык мой прыліпнуў да паднябеньня: Ты абярнуў мяне ў пыл сьмерці.<br>
<br>
Бо сабакі мяне абселі, зграя злачынцаў абкружыла мяне; працялі рукі і ногі мае,<br>
<br>
Усе косьці мае магу палічыць. А яны дзівяцца і радасна пазіраюць;<br>
<br>
Падзялілі між сабою ўсю вопратку маю і аб адзеньні маім кідалі жэрабя.<br>
<br>
Ты ж, Госпадзе, ня стой далёка: Памочнік мой, пасьпяшайся на ратунак.<br>
<br>
Выратуй ад мяча душу маю, і жыцьцё маё з сабачых кіпцюроў;<br>
<br>
Выбаў мяне, убогага, ад пашчы льва, ад рогаў быка.<br>
<br>
Абвяшчу братом маім імя Тваё і буду славіць Цябе ў грамадзе:<br>
<br>
Усе, што баіцёся Госпада, хваліце Яго; нашчадкі Якуба, слаўце Яго; шануйце Яго, усе нашчадкі Ізраіля!<br>
<br>
Бо Ён не пагардзіў і не брыдзіўся галечай убогага, і не схаваў перад ім твару свайго, але пачуў, калі той клікаў Яго.<br>
<br>
Да Яго мая песьня хвалы на вялікім зборы; выканаю абяцаньні мае перад тымі, што баяцца Яго.<br>
<br>
Хай бедныя ядуць і насыцяцца, і хай хваляць Госпада тыя, што шукаюць Яго. Хай сэрцы вашыя жывуць давеку.<br>
<br>
Успомняць і вернуцца да Госпада ўсе канцы зямлі; і ўсе плямёны людзкія падуць ніц перад абліччам Яго.<br>
<br>
Бо Гасподняе валадарства, і Ён пануе над народамі.<br>
<br>
Яму адзінаму пакланяюцца ўсе тыя, што ў зямлі спачываюць, перад Ім схіляюцца ўсе тыя, што зыходзяць у магілу.<br>
<br>
Нашчадкі мае служыць Яму будуць,<br>
<br>
Раскажуць пра Госпада наступным пакаленьням, а справядлівасьць Яго абвесьцяць будучым родам: Так учыніў Госпад.<br>
<br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Алілуя, алілуя, алілуя. Слава Табе, Божа. <font color="#d00505"><em>(Тройчы)</em></font><br>
<br>
Госпадзе, зьмілуйся; Госпадзе, зьмілуйся; Госпадзе, зьмілуйся.<br>
<br>
<strong>Слава...</strong><br>
<br>
<font color="#d00505"><strong>Трапар</strong> <em>(тон 1).</em></font> Калі Ты, Хрысьце, быў укрыжаваны, улада мучыцеля была зьнішчаная і варожая сіла пераможаная: не анёл і не чалавек, але сам Ты, Госпадзе, збавіў нас. Слава Табе!<br>
<br>
<strong>Цяпер...</strong><br>
<br>
<em><font color="#d00505">Багародзічны.</font></em> Як нам назваць Цябе, Поўная ласкі: небам, бо з Цябе зазьзяла Сонца Справядлівасьці? раем, бо Ты вырасьціла Кветку нятленнасьці? Дзеваю, бо Ты засталася непарушнаю? Чыстаю Маці, бо Ты мела ў абдымках Тваіх Сына, Бога ўсіх? Малі Яго за збаўленьне душ нашых.<br>
<br>
<em><font color="#d00505">(Тон 8)</font></em> Сёньня царкоўная заслона на дакор беззаконным разрываецца, сонца промні свае хавае, убачыўшы, як укрыжавалі Ўладара. <font color="#d00505"><em>(Двойчы)</em></font><br>
<br>
<em><font color="#d00505">Верш.</font></em> Чаму мітусяцца народы і людзі думаюць марнае?<br>
<br>
Як авечка на зарэз, так Ты, Хрысьце Ўладару, быў ведзены, і як Ягнё бязьвіннае, Ты быў прыбіты да Крыжа злачынцамі дзеля нас, грэшных.<br>
<br>
<em><font color="#d00505">Верш.</font></em> Каралі зямлі паўстаюць і князі змаўляюцца разам з імі супраць Госпада і Ягонага Памазаньніка.<br>
<br>
<font color="#d00505"><em>Тое самае.</em></font><br>
<br>
<strong>Слава...</strong><br>
<br>
Калі беззаконныя схапілі Цябе, Госпадзе, Ты ўсё сьцярпеў і так усклікнуў: «Хоць вы паранілі пастыра і разагналі дванаццаць авечак – вучняў Маіх, – Я мог бы выставіць больш за дванаццаць легіёнаў анёлаў. Але цярплю, каб споўнілася ўсё тайнае і нязьведанае, што Я аб’явіў вам праз прарокаў Маіх». Госпадзе, слава Табе!<br>
<br>
<strong>Цяпер...</strong><br>
<br>
<font color="#d00505"><em>Тое самае.</em><br>
<br>
<br>
<strong>Дыякан:</strong></font> Мудрасьць. Слухайма ўважліва.<br>
<br>
<font color="#d00505"><strong>Чытальнік:<br>
<br>
Пракімен</strong> <em>(Пс 40.7, 1).</em></font> У сэрцы сваім зьбірае зло; выйшаўшы, апавядае аб ім.<br>
<br>
<em><font color="#d00505">Верш.</font></em> Шчасьлівы той, хто дбае пра беднага і ўбогага.<br>
<br>
<strong><font color="#d00505">Дыякан:</font></strong> Мудрасьць.<br>
<br>
<strong><font color="#d00505">Чытальнік:</font> Чытаньне кнігі прарока Захара</strong> <em>(Зах 11.10-13).</em><br>
<br>
<font color="#d00505"><strong>Дыякан:</strong></font> Слухайма ўважліва.<br>
<br>
<strong><font color="#d00505">Чытальнік:</font></strong> Так кажа Госпад: «Вазьму маё жазло добрае і зламаю яго на знак зламанага саюзу, які Я заключыў з усімі людзьмі. І будзе зламаны ў той дзень, і зразумеюць хананейскія купцы авечак, што гэта слова Гасподняе». І сказаў я ім: «Калі палічыце гэта слушным, дайце мне заплату, а калі не – пакіньце сабе». І вызначылі цану трыццаць срэбранікаў. Але Госпад сказаў мне: «Пакладзі ў скарбонку гэтую заплату, якой Я паводле іх быў варты». І я ўзяў трыццаць срэбранікаў і паклаў іх у скарбонку ў сьвятыні Гасподняй.<br>
<br>
<strong><font color="#d00505">Дыякан:</font></strong> Мудрасьць.<br>
<br>
<strong><font color="#d00505">Чытальнік:</font> Чытаньне лісту сьвятога апостала Паўла да Галятаў</strong> <em>(Гал 6.14-18).</em><br>
<br>
<strong><font color="#d00505">Дыякан:</font></strong> Слухайма ўважліва.<br>
<br>
<font color="#d00505"><strong>Чытальнік:</strong></font> Браты, ня буду хваліцца, як толькі Крыжам Госпада нашага Ісуса Хрыста, якім сьвет укрыжаваны для мяне і я для сьвету. У Хрысьце ж Ісусе нічога ня значыць абрэзаньне ці неабрэзаньне, але новы твор. І ўсе тыя, што жывуць згодна з гэтым правілам, мір ім і ласка, і Ізраілю Божаму. Дый хай ніхто ня чыніць мне цяжкасьцяў, бо я нашу́ раны Госпада Ісуса на целе маім. Ласка Госпада нашага Ісуса Хрыста хай будзе з духам вашым, браты. Амін.<br>
<br>
<strong><font color="#d00505">Сьвятар:</font></strong> Мір табе.<br>
<br>
<strong><font color="#d00505">Чытальнік:</font></strong> І твайму духу.<br>
<br>
<font color="#d00505"><strong>Дыякан:</strong></font> Мудрасьць, устаньце, будзем слухаць Сьвятое Евангельле.<br>
<br>
<strong><font color="#d00505">Сьвятар</font></strong>: Мір усім.<br>
<br>
<strong><font color="#d00505">Людзі:</font></strong> І твайму духу.<br>
<br>
<strong><font color="#d00505">Сьвятар:</font> Чытаньне сьвятога Евангельля паводле Мацьвея</strong><br>
<em>(Мц 27.1-56).</em><br>
<br>
<strong><font color="#d00505">Людзі:</font> Слава мукам Тваім, Госпадзе! <br>
<br>
<font color="#d00505">Дыякан:</font></strong> Слухайма ўважліва.<br>
<br>
<strong><font color="#d00505">Сьвятар:</font></strong> У той час раніцай сьвятары і старэйшыя народу прывялі Ісуса да намесьніка, Понція Пілата. Тады Юда, які выдаў Яго, убачыўшы, што Яго засудзілі, пакаяўся і вярнуў трыццаць срэбранікаў сьвятаром і старэйшым, кажучы: «Зграшыў я, прадаўшы кроў нявінную». Яны ж сказалі яму: «Што нам да таго? Гэта твая справа». Кінуўшы срэбранікі, ён выйшаў вон і павесіўся. Сьвятары ж, узяўшы срэбранікі, сказалі: «Нельга класьці іх у скарбніцу сьвятыні, бо гэта заплата за кроў». І, параіўшыся, купілі за іх Поле Ганчара для пахаваньня чужынцаў. Таму і сёньня поле гэтае завецца Полем Крыві. Тады споўнілася тое, што сказаў прарок Ярэма: «Узялі трыццаць срэбранікаў, заплату за Таго, каго ацанілі сыны Ізраіля. І далі іх за Поле Ганчара, як сказаў Госпад».<br>
<br>
Ісус жа стаў перад намесьнікам. Намесьнік спытаўся ў Яго: «Ці Ты Кароль Габрэйскі?» Ісус адказаў: «Я той, як ты кажаш». І калі Яго абвінавачвалі сьвятары і старэйшыя, Ён не адказваў нічога. Тады спытаўся ў Яго Пілат: «Ці чуеш, як многа сьведчаць супраць Цябе?» Ён аднак не адказаў яму на ніводнае пытаньне, так што намесьнік дзівіўся вельмі. А быў звычай, што на кожнае сьвята намесьнік адпускаў аднаго вязьня паводле іхняга выбару. У тым часе быў адзін вядомы вязень, на імя Варава. Калі ўсе сабраліся, Пілат спытаўся: «Каго хочаце, каб я звольніў: Вараву ці Ісуса, названага Хрыстом?» Бо ведаў ён, што выдалі Яго праз зайздрасьць. А калі ён засядаў на судзе, жонка ягоная прыслала сказаць яму: «Ня мей ніякай справы з гэтым Праведнікам, бо сёньня ўночы я шмат цярпела ў сьне дзеля Яго». Тымчасам сьвятары і старэйшыя падбухторылі натоўп прасіць Вараву і дамагацца сьмерці Ісуса. І калі спытаў іх намесьнік: «Каторага з двух хочаце, каб я вызваліў?», яны закрычалі: «Вараву!» Тады сказаў ім Пілат: «Што ж мне зрабіць з Ісусам, якога завуць Хрыстом?» Закрычалі ўсе: «На крыж Яго!» Намесьнік адказаў: «Што ж Ён вам дрэннага зрабіў?» Але яны яшчэ мацней крычалі: «На крыж Яго!» Пілат, убачыўшы, што нічога ня здолее, а закалот расьце, узяў ваду і памыў рукі перад народам, кажучы: «Я не вінаваты ў крыві гэтага Праведніка. Гэта ваша справа». А ўвесь народ закрычаў: «Кроў Ягоная на нас і на нашых дзецях». Тады ён вызваліў Вараву, а Ісуса аддаў на ўкрыжаваньне. Жаўнеры намесьніка ўзялі Ісуса ў казарму і сабралі вакол Яго цэлую роту. Разьдзеўшы Яго, накінулі Яму на плечы чырвоны плашч, і, сплёўшы вянок з цярніны, усклалі Яму на галаву, а ў правую руку далі трысьціну. Потым, стаўшы перад Ім на калені, насьміхаліся з Яго, кажучы: «Радуйся, Кароль Габрэйскі!» Пры гэтым яны плявалі на Яго і, узяўшы трысьціну, білі Яго па галаве. Назьдзекаваўшыся, яны зьнялі з Яго плашч, апранулі зноў у Ягонае адзеньне і павялі на ўкрыжаваньне. Выходзячы, яны сустрэлі аднаго чалавека, Сымона кірынэйца, і загадалі яму несьці крыж. Калі ж прыйшлі на месца, названае Галгота, гэта значыць «Месца чэрапу», жаўнеры далі Ісусу піць воцат, зьмешаны з жоўцю. Пакаштаваўшы, Ён не захацеў піць. Калі Яго ўкрыжавалі, разьдзялілі між сабою Ягоную вопратку, кідаючы жэрабя. І, седзячы там, сьцераглі Яго. А над галавой Ягонай зьмясьцілі напіс з віной Яго: «Гэта Ісус, Кароль Габрэйскі». Тады таксама ўкрыжавалі разам з Ім двух разбойнікаў, аднога з правага, а другога з левага боку. Тыя, што праходзілі міма, зьневажалі Яго, ківаючы галовамі і кажучы: «Ты, што разбураеш сьвятыню і ў тры дні адбудоўваеш, збаў сябе самога. Калі Ты Сын Божы, дык зыйдзі з крыжа!» У падобны спосаб сьвятары з кніжнікамі і старэйшымі насьміхаліся з Яго і казалі: «Іншых збаўляў, а цяпер сябе самога збавіць ня можа! Калі Ён кароль Ізраільскі, хай зыйдзе з крыжа і мы паверым Яму. Спадзяваўся на Бога, дык няхай жа цяпер Той выбавіць Яго, калі Яго любіць. Бо Ён казаў: Я Сын Божы». Таксама і разбойнікі, укрыжаваныя разам з Ім, зьневажалі Яго. Ад шостае гадзіны сталася цемра па ўсёй зямлі аж да гадзіны дзевятае. А каля дзевятай гадзіны ўсклікнуў Ісус моцным голасам: «Элі, Элі, ляма сабахтані?», што значыць: «Божа мой, Божа мой, чаму Ты пакінуў Мяне?» Некаторыя з тых, што там стаялі, пачуўшы гэтае, казалі: «Ён кліча Ільлю». І ураз адзін з іх пабег і, узяўшы губку і памачыўшы ў воцат, насадзіў на трысьціну і даў Яму піць. А другія казалі: «Пачакай! Дай паглядзім, ці прыйдзе Ільля збавіць Яго». Ісус жа, зноў закрычаў моцным голасам і аддаў духа. І вось заслона ў царкве разарвалася надвое ад верху да нізу; і зямля затрэслася і скалы патрэскаліся; і магілы расчыніліся і шмат целаў сьвятых, што памерлі, устала. І, выйшаўшы з магіл, пасьля ўваскрасеньня Ягонага ўвайшлі ў сьвяты горад і паказаліся многім. Сотнік жа і тыя, што разам з ім сьцераглі Ісуса, убачыўшы землятрус і ўсё, што здарылася, спалохаліся моцна і казалі: «Сапраўды, Ён быў Сынам Божым». Было там таксама шмат жанчынаў, якія прыглядаліся здалёк. Яны ішлі за Ісусам з Галілеі і паслугоўвалі Яму. Сярод іх былі Марыя Магдалена, Марыя, маці Якуба і Язэпа, і маці сыноў Забэдэявых.<br>
<br>
<strong><font color="#d00505">Людзі:</font> Слава доўгацярпеньню Твайму, Госпадзе!</strong><br>
<br>
<em><font color="#d00505"><strong>Увага:</strong> такі парадак чытаньняў ва ўсіх наступных гадзінах.</font></em><br>
<br>
<br>
<strong><font color="#d00505">Чытальнік:</font></strong> Настаў мае крокі на выкананьне прыказаньняў Тваіх: хай не апануе мною беззаконьне. Вызваль мяне ад намоваў людзкіх, каб мне захаваць Твае запаветы.<br>
<br>
Дай бачыць слузе Твайму сьветласьць твару Твайго, і навучы мяне Тваёй справядлівасьці.<br>
<br>
Хай мае вусны будуць поўныя хвалы Тваёй, Госпадзе, каб мне пяяць славу Тваю, праз увесь дзень веліч Тваю.<br>
<br>
<br>
<strong>Сьвяты Божа... Усесьвятая Тройца... Ойча наш...<br>
<br>
<font color="#d00505">Сьвятар:</font></strong> Бо Тваё валадарства...<br>
<br>
<strong><font color="#d00505">Людзі:</font></strong> Амін.<br>
<br>
<font color="#d00505"><strong>Кандак</strong> <em>(тон 8).</em></font> Прыйдзіце, будзем славіць у песьнях Укрыжаванага за нас. Марыя, убачыўшы Яго на дрэве, усклікнула: «Хоць Ты і церпіш укрыжаваньне, Ты Сын мой І Бог!»<br>
<br>
Госпадзе, зьмілуйся. <font color="#d00505"><em>(40 разоў)</em></font><br>
<br>
<strong><font color="#d00505">Сьвятар:</font></strong> Доўгацярплівы, шматміласэрны, і ўсеспагадлівы Хрысьце Божа, што ўвесь час і ў кожную хвіліну, на небе і на зямлі прымаеш хвалу і пакланеньне, любіш праведнікаў і мілуеш грэшнікаў, і клічаш усіх да збаўленьня абяцаньнем дабротаў, якія чакаюць нас: прымі, Госпадзе, і ў гэтую хвіліну нашыя малітвы, і накіруй жыцьцё наша да запаветаў Тваіх; душы нашыя асьвяці, целы ачысьці, думкі выправі, дай ясны розум; выбаў нас ад усякага суму, жалю і злосьці; ахіні нас сваімі анёламі, каб мы, пад іхняй аховаю і кіраўніцтвам, маглі дасягнуць еднасьці веры і пазнаньня недаступнае Твае славы, бо Ты блаславёны на вякі вякоў. <br>
<br>
<strong><font color="#d00505">Людзі:</font></strong> Амін.<br>
<br>
Госпадзе, зьмілуйся. <em><font color="#d00505">(Тройчы)</font></em><br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Больш годную пашаны за хэрувімаў і без параўнаньня больш слаўную за сэрафімаў, што, захаваўшы дзявоцтва, нарадзіла Бога-Слова, існую Багародзіцу, Цябе мы ўзьвялічваем.<br>
<br>
Імем Гасподнім блаславі, ойча.<br>
<br>
<strong><font color="#d00505">Сьвятар:</font></strong> Божа, будзь ласкавы да нас і блаславі нас: прасьвятлі нас зьзяньнем твару Твайго і зьмілуйся над намі.<br>
<br>
<strong><font color="#d00505">Людзі:</font></strong> Амін.<br>
<br>
<font color="#d00505"><em>Малітва:</em></font> Хрысьце, Сьвятло праўдзівае, што прасьвятляе і асьвячае кожнага чалавека, які прыходзіць на сьвет, хай зазьзяе нам сьветласьць твару Твайго, каб нам убачыць сьвятло недаступнае; накіруй крокі нашы да выкананьня Тваіх запаветаў, малітвамі найчыстае Твае Маці і ўсіх сьвятых. Амін.<br>
<br>
<br>
<font color="#d00505">ТРЭЦЯЯ ГАДЗІНА</font><br>
<br>
Прыйдзіце, паклонімся Ўладару нашаму Богу.<br>
<br>
Прыйдзіце, паклонімся і прыпадзем да Хрыста, Уладара нашага і Бога.<br>
<br>
Прыйдзіце, паклонімся і прыпадзем да самога Хрыста, Уладара і Бога нашага.<br>
<br>
<br>
<strong><font color="#d00505">Псалом 34</font></strong><br>
<br>
Ваюй, Госпадзе, супраць тых, што з боем ідуць на мяне, паразі напасьнікаў маіх.<br>
<br>
Вазьмі шчыт і панцыр, і ўстань мне на дапамогу.<br>
<br>
Замахніся кап’ём і ўтаймуй тых, што перасьледуюць мяне, скажы душы маёй: «Я збаўленьне тваё».<br>
<br>
Хай сумеюцца і пасаромеюцца тыя, што палююць на жыцьцё маё;<br>
<br>
Хай адступяць з ганьбаю тыя, што думаюць шкодзіць мне;<br>
<br>
Хай будуць, як мякіна на ветры, анёл Гасподні хай іх прагоніць.<br>
<br>
Хай дарога іх будзе цёмная і сьлізкая, калі анёл Гасподні будзе гнацца за імі.<br>
<br>
Бо яны без прычыны паставілі пастку на мяне, капаюць яму, хочучы майго жыцьця.<br>
<br>
Хай згуба прыйдзе на іх зьнячэўку, і пастка, якую паставілі, зловіць іх; хай самі ўпадуць у яму, якую выкапалі.<br>
<br>
А мая душа будзе цешыцца ў Госпадзе, будзе радавацца з Ягонай дапамогі.<br>
<br>
Уся мая істота скажа: «Хто падобны да Цябе, Госпадзе, які вызваляеш беднага з рук магутнага, з рук рабаўніка – убогага і жабрака».<br>
<br>
Усталі няправедныя сьведкі: пытаюцца ў мяне, чаго ня ведаю.<br>
<br>
За дабро адплацілі мне злом: да роспачы давялі душу маю.<br>
<br>
А я, калі яны гаварылі, надзяваў валасяную кашулю, упакорваў пастом душу маю, і маліўся ў сэрцы маім.<br>
<br>
Хадзіў я сумны, быццам па сябру ці брату; я быў як той, што плача па маці, з жалю ўвесь схіліўся.<br>
<br>
Але калі я пахіснуўся, яны радасна прыбеглі, супраць мяне зышліся, б’ючы мяне зьнянацку, рвалі мяне на шматкі безупынку.<br>
<br>
Насьміхаліся з мяне і нападалі на мяне, скрыгочучы супраць мяне зубамі.<br>
<br>
Дакуль будзеш глядзець, Госпадзе? Ад тых, што рыкаюць, вырві душу маю, ад львоў – жыцьцё маё!<br>
<br>
На вялікім сходзе буду дзякаваць Табе, у вялікай грамадзе буду славіць Цябе.<br>
<br>
Хай нікчэмныя ворагі не пацяшаюцца з мяне, хай ня жмураць вачэй тыя, што без прычыны мяне ненавідзяць.<br>
<br>
Бо яны не гавораць пра мір, а для ціхіх у краіне задумваюць здраду.<br>
<br>
Раскрываюць супраць мяне вусны свае і крычаць: «Ага, ага! Мы бачылі на ўласныя вочы!»<br>
<br>
Ты бачыў, Госпадзе? Дык не змаўчы! Госпадзе, не аддаляйся ад мяне!<br>
<br>
Прачніся і ўстань на абарону маю, Божа і Госпадзе мой!<br>
<br>
Судзі мяне, Госпадзе, у справядлівасьці Тваёй, няхай не пацяшаюцца злосна з мяне, Божа мой.<br>
<br>
Хай не падумаюць у сэрцы сваім: «Ага! Мы дамагліся свайго». Хай ня скажуць: «Мы яго зьелі».<br>
<br>
Хай сумеюцца і засаромеюцца, што цешацца з майго няшчасьця; хай пакрыюцца сорамам і ганьбаю ўсе, што горда ўздымаюцца супраць мяне.<br>
<br>
Хай цешацца і радуюцца тыя, што спрыяюць справе маёй і хай гавораць заўсёды: «Хай узьвялічыцца Госпад, якому любае шчасьце слугі Яго».<br>
<br>
А язык мой будзе абвяшчаць праведнасьць Тваю і няспынна славіць Цябе.<br>
<br>
<br>
<strong><font color="#d00505">Псалом 108</font></strong><br>
<br>
Божа, якога хвалю, не змаўчы!<br>
<br>
Бо вось крывадушныя і нязбожныя раскрылі на мяне вусны свае, гавораць са мною языком хлусьлівым.<br>
<br>
Адусюль акружаюць мяне ненавіснымі словамі, нападаюць на мяне без прычыны.<br>
<br>
За любоў маю яны абвінавачваюць мяне, а я малюся.<br>
<br>
Аддаюць мне злом за дабро, за любоў – нянавісьцю.<br>
<br>
Пастаў супраць яго грэшніка, і хай абвінаваўца стане па правай руцэ яго.<br>
<br>
Калі будзе судзіцца, хай будзе прызнаны вінаватым, і просьба ягоная хай будзе дарэмнаю.<br>
<br>
Хай дні ягоныя будуць кароткія, а ягоную годнасьць хай зойме іншы.<br>
<br>
Хай сыны ягоныя будуць сіротамі, а жонка – удавою.<br>
<br>
Хай туляюцца дзеці ягоныя і жабруюць,<br>
<br>
І хай будуць выгнаныя з раскіданых дамоў сваіх.<br>
<br>
Хай ня будзе нікога, хто б спагадаў яму, і каб ніхто не зьлітаваўся над дзецьмі ягонымі;<br>
<br>
Хай патомства ягонае згіне, і хай зьнікне імя іх у другім пакаленьні;<br>
<br>
Хай бясчынствы айцоў яго будуць прыгаданыя перад Госпадам, і грэх маці яго хай не загладзіцца.<br>
<br>
Хай стаяць яны заўсёды перад вачыма Госпада, і хай памяць іх будзе выкараненая з зямлі,<br>
<br>
За тое, што ён ня думаў, каб аказаць міласэрнасьць, але перасьледаваў беднага і ўбогага, і скрушлівага сэрцам, і хацеў забіць яго.<br>
<br>
Ён палюбіў праклён, дык хай той падзе на яго; не жадаў блаславеньня, дык хай яно аддаліцца ад яго.<br>
<br>
Хай праклён будзе яму вопраткаю, і хай увойдзе ў ягонае нутро, быццам вада, і, як алей, у косьці ягоныя.<br>
<br>
Хай будзе ён яму вопраткай, у якую адзяецца, і поясам, якім падпярэзваецца.<br>
<br>
Такая заплата ад Госпада ворагам маім і тым, што гавораць дрэннае супраць душы маёй.<br>
<br>
Але Ты, Госпадзе, Госпадзе, заступіся за мяне дзеля імя Твайго; збаў мяне, бо добрая міласэрнасьць Твая.<br>
<br>
Я бедны і няшчасны, і сэрца маё параненае.<br>
<br>
Я зьнікаю, як цень, што схіляецца; гоняць мяне, быццам саранчу.<br>
<br>
Калені мае дрыжаць ад посту, і схуднелае цела маё сохне.<br>
<br>
Я стаў для іх прадметам насьмешак: убачыўшы мяне, яны ківаюць галовамі.<br>
<br>
Памажы мне, Госпадзе Божа мой, збаў мяне ў міласэрнасьці Тваёй,<br>
<br>
Каб пазналі, што гэта Твая рука і што Ты, Госпадзе, гэта ўчыніў.<br>
<br>
Хай яны праклінаюць, а Ты блаславі; хай пасаромеюцца тыя, што паўстаюць на мяне, а слуга Твой хай усьцешыцца.<br>
<br>
Хай абвінаваўцы мае пакрыюцца ганьбаю, хай пакрыюцца сорамам, быццам плашчом.<br>
<br>
А я буду на ўвесь голас славіць Госпада, у грамадзе буду хваліць Яго.<br>
<br>
Бо ён стаіць па правай руцэ беднага, каб збавіць яго ад тых, што хочуць улавіць ягоную душу.<br>
<br>
<br>
<strong><font color="#d00505">Псалом 50</font></strong><br>
<br>
Зьмілуйся нада мною, Божа, паводле Тваёй вялікай міласэрнасьці і паводле мноства дабротаў Тваіх адымі беззаконьне маё.<br>
<br>
Асабліва абмый мяне з віны маёй і ад грахоў маіх ачысьці мяне.<br>
<br>
Бо беззаконьне маё я знаю, і грэх мой заўжды перада мною.<br>
<br>
Табе адзінаму я зграшыў і зло перад Табою ўчыніў. Ты ж справядлівы ў Тваім прыгаворы і правы ў судзе Тваім.<br>
<br>
Вось я быў зачаты ў беззаконьні, і ў граху нарадзіла мяне мая маці.<br>
<br>
Але Ты, які любіш шчырасьць сэрца, паказаў мне глыбіню і тайны мудрасьці Тваёй.<br>
<br>
Акрапі мяне гісопам, і ачышчуся, абмый мяне, і стану бялейшым за сьнег.<br>
<br>
Дай мне пачуць голас радасьці і вясельля: хай узрадуюцца ўпакораныя косьці.<br>
<br>
Адвярні твар Твой ад маіх бясчынстваў і ачысьці мяне ад усіх грахоў маіх.<br>
<br>
Сэрца чыстае ствары ўва мне, Божа, і дух правы абнаві ў нутры маім.<br>
<br>
Не адкінь мяне ад Твайго аблічча і Духа Твайго Сьвятога не адымі ад мяне.<br>
<br>
Вярні мне радасьць Твайго збаўленьня і ўмацуй ува мне дух ахвярнасьці.<br>
<br>
Буду навучаць грэшнікаў шляхом Тваім, і грэшнікі зноў вернуцца да Цябе.<br>
<br>
Вызвалі мяне ад крыві пралітай, Божа, Божа майго збаўленьня, хай язык мой у радасьці славіць Тваю справядлівасьць.<br>
<br>
Адчыні мае вусны, Госпадзе, і вусны мае пачнуць абвяшчаць хвалу Тваю.<br>
<br>
Калі б Ты захацеў ахвяры, я даў бы яе: на цэлапаленьні, аднак, Ты не глядзіш прыхільна.<br>
<br>
Ахвяра Богу – дух скрушлівы: сэрцам пакорным і поўным скрухі Ты, Божа, не пагардзіш.<br>
<br>
Пакажы, Госпадзе, з ласкі Тваёй спагаду Сыёну: хай муры Ерусаліму будуць зноў узьнесеныя.<br>
<br>
Тады глянеш прыхільна на правыя ахвяры, дары і цэлапаленьні, тады ўскладуць цялят на Твой ахвярнік.<br>
<br>
<br>
Слава Айцу, і Сыну, і Сьвятому Духу, цяпер, і заўсёды, і на вякі вякоў. Амін.<br>
<br>
Алілуя, алілуя, алілуя. Слава Табе, Божа. <em><font color="#d00505">(Тройчы)</font></em><br>
<br>
Госпадзе, зьмілуйся; Госпадзе, зьмілуйся; Госпадзе, зьмілуйся.<br>
<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Габрэі асудзілі на сьмерць Цябе, Жыцьцё ўсіх; да крыжа прыбілі Цябе тыя, каго Ты жазлом Майсея праз Чырвонае мора правёў; жоўць далі піць Табе тыя, што з каменя мёд пілі. Усё гэта перацярпеў Ты дабравольна, каб нас вызваліць з варожай няволі. Хрысьце Божа, слава Табе.<br>
<br>
<strong>Цяпер...</strong><br>
<br>
<em><font color="#d00505">Багародзічны.</font></em> Багародзіца, Ты – існая вінаградная лаза, што ўзрасьціла нам плод жыцьця. Просім Цябе, Уладарка; разам са сьвятымі апосталамі маліся за збаўленьне душ нашых.<br>
<br>
<br>
<em><font color="#d00505">(Тон 8)</font></em> У страху перад габрэямі Твой прыяцель і вучань Пётра адрокся ад Цябе, Госпадзе, і, плачучы горка, усклікнуў: «Сьлёзаў маіх не адкінь, бо я сказаў, што захаваю веру і не захаваў». Прымі і наша каяньне, і зьмілуйся над намі <em><font color="#d00505">(Двойчы)<br>
<br>
Верш.</font></em> Пачуй, Госпадзе, словы мае, да ўздыханьняў маіх прыслухайся.<br>
<br>
Перад Тваім пачэсным укрыжаваньнем, калі жаўнеры зьдзекаваліся з Цябе, Госпадзе, нябесныя сілы дзівіліся: Ты, што ўпрыгожыў кветкамі ўсю зямлю, надзеў вянец сораму; Ты, што нябеснае скляпеньне пакрыў хмарамі, быў апрануты на зьдзек у пурпуру. Так Ты, Хрысьце, у провідзе Тваім паказаў Тваю дабрыню. Вялікая Твая міласэрнасьць: Слава Табе!<br>
<br>
<em><font color="#d00505">Верш.</font></em> Будзь уважлівы да малітвы маёй, Уладару мой і Божа мой!<br>
<br>
<em><font color="#d00505">Тое самае.</font></em><br>
<br>
<strong>Слава...</strong><br>
<br>
<em><font color="#d00505">(Тон 5)</font></em> Ведзены на ўкрыжаваньне, Ты Госпадзе, казаў: «За што хочаце ўкрыжаваць Мяне, габрэі? Ці за тое, што нямоглых вашых ацаляў, мёртвых уздымаў, быццам ад сну, хворую на крывацечу аздаравіў, хананейку памілаваў? Дык за што хочаце Мяне забіць, юдэі? Але ведайце, беззаконныя, што ўбачыце Хрыста, якога сёння вы прабілі».<br>
<br>
<strong>Цяпер...</strong><br>
<br>
<em><font color="#d00505">Тое самае.</font></em><br>
<br>
<br>
<font color="#d00505"><strong>Пракімен</strong> <em>(Пс 37).</em></font> Прызнаюся ў віне маёй, і сумую з прычыны грэху майго.<br>
<br>
<em><font color="#d00505">Верш.</font></em> Госпадзе, у строгасьці Тваёй не судзі мяне, і ў гневе Тваім не карай мяне.<br>
<br>
<br>
<strong>Чытаньне кнігі прарока Ісаі</strong> <em>(Іс 50.4-11)</em><br>
<br>
Госпад Бог надзяліў мяне красамоўным языком, каб я словам пацехі мог падтрымаць зьнясіленых. Шторанку будзіць Ён вуха маё, каб я, як вучань, слухаў. Госпад Бог адкрыў мне вуха, і я не супраціўляўся, не падаўся назад. Я аддаў плечы мае на раны і шчокі мае на біцьцё, і твару майго не адвярнуў ад зьнявагі і пляваньня. Госпад Бог дапамагае мне, таму я нячулы на зьнявагі; твар мой быццам камень зрабіўся, і ведаю, што не пасаромлюся. Блізка ўжо Той, хто мяне апраўдае. Хто адважыцца спрачацца са мною? Станьма разам! Хто мой абвінаваўца? Хай наблізіцца да мяне! Бо вось Госпад Бог дапамагае мне! Хто асудзіць мяне? Усе яны, быццам вопратка, будуць разарваныя на кавалкі, моль зьесьць іх. Хто баіцца Госпада, хай слухае голасу Слугі Ягонага! Хто прабывае ў цемры, у каго няма сьвятла, хай спадзяецца на Госпада, і ў Богу знойдзе апору. Усе вы, што раскладаеце агонь, што запальваеце вогненныя стрэлы, ідзеце ў полымя вашага агню, між стрэлаў, якія вы запалілі. Дзеля мяне гэта будзе вам: у пакутах засьнеце.<br>
<br>
<br>
<strong>Чытаньне лісту сьвятога апостала Паўла да Рымлянаў</strong> <em>(Рым 5.6-10)</em><br>
<br>
Браты, Хрыстос памёр за нас, грэшнікаў, у назначаны час, калі мы былі яшчэ слабымі. А ці наважыцца хто памерці (нават) за праведніка? Хіба што можа за дабрачынцу нехта адважыцца памерці. Але Бог сваю любоў да нас даказвае тым, што Хрыстос памёр за нас, калі мы былі яшчэ грэшнікамі. Тым больш цяпер, калі мы апраўданыя Ягонай Крывёю, будзем вызваленыя і ад пакаральнага гневу. Бо калі мы, будучы ворагамі, прымірыліся з Богам праз сьмерць Сына Ягонага, то тым болей, прымірыўшыся, атрымаем збаўленьне праз жыцьцё Ягонае.<br>
<br>
<br>
<strong>Чытаньне сьвятога Евангельля паводле Марка</strong> <em>(Мк 15.16-41)</em><br>
<br>
У той час жаўнеры адвялі Ісуса ўнутр двара, або ў прэторыю, і склікалі ўсю роту. Апранулі Яго ў пурпуру і, сплёўшы з церняў вянок, надзелі на Яго. І пачалі вітаць Яго: «Радуйся, Кароль Габрэйскі!» І білі Яго па галаве трысьцінаю і, стаўшы на калені, пакланяліся Яму. А калі назьдзекаваліся з Яго, зьнялі з Яго пурпуру і апранулі Яго ў ягонае ўласнае адзеньне. Тады павялі Яго на ўкрыжаваньне. І змусілі нейкага Сымона Кірынэйца, бацьку Аляксандра і Руфа, які ў той час вяртаўся з поля, несьці Ягоны крыж. І прывялі Яго на месца Галготу, што значыць «Месца чэрапу». І далі яму віна, зьмяшанага з сьмірнаю, але Ён ня прыняў. Укрыжавалі Яго, і разьдзялілі вопратку Ягоную між сабою, кідаючы жэрабя, каму што дастанецца. Была ж трэцяя гадзіна, калі Яго ўкрыжавалі. Быў і надпіс з указаньнем Ягонай віны: «Кароль Юдэйскі». Разам з Ім укрыжавалі двух разбойнікаў, аднога па правай руцэ, а другога па левай. Так спраўдзілася слова Пісаньня, якое кажа: «І да злачынцаў быў залічаны». Тыя, што праходзілі міма, зьневажалі Яго, ківаючы галовамі і кажучы: «Гэй Ты, што разбураеш сьвятыню і ў тры дні адбудоўваеш яе, зыдзі з крыжа і ўратуй Самога Сябе!» Гэтаксама і першасьвятары з кніжнікамі насьміхаліся між сабою і казалі адзін адному: «Іншых выбаўляў, а Сябе ня можа выбавіць! Хрыстос, кароль Ізраіля, хай цяпер зыдзе з крыжа, каб мы ўбачылі і ўверылі!» І укрыжаваныя разам з Ім зьневажалі Яго. І калі настала шостая гадзіна, цемра агарнула ўсю зямлю аж да дзявятай гадзіны. І а дзявятай гадзіне ўскрыкнуў Ісус моцным голасам: «Элі, Элі! Ляма сабахтані», што значыць: «Божа мой, Божа мой! Чаму Ты пакінуў Мянё!» Некаторыя з тых, што стаялі побач, казалі: «Вось Ільлю кліча». А нехта, пабегшы і памачыўшы губку ў воцат, насадзіў яе на трысьціну і даў Яму, кажучы: «Давайце, паглядзім, ці прыйдзе Ільля зьняць Яго». А Ісус усклікнуў моцным голасам і аддаў духа. І вось заслона ў сьвятыні разарвалася надвое ад верху аж да нізу. А сотнік, што стаяў насупраць, убачыўшы, што Ён так аддаў духа, сказаў: «Сапраўды гэты чалавек быў Сын Божы!» Былі і жанчыны, што назіралі здалёк, між іх Марыя Магдалена, і Марыя, маці Якуба Меншага і Язэпа, і Салямея. Калі Ён быў у Галілеі, яны хадзілі ўсьлед за Ім і паслугоўвалі Яму. Было і шмат іншых, якія разам з Ім прыйшлі з Галілеі.<br>
<br>
<br>
<strong><font color="#d00505">Чытальнік:</font></strong> Госпад Бог блаславёны, блаславёны Госпад з дня ў дзень; памагае нам Бог збаўленьня нашага, Бог наш, Бог, які збаўляе.<br>
<br>
<strong>Сьвяты Божа... Усесьвятая Тройца... Ойча наш...</strong><br>
<br>
<font color="#d00505"><strong>Сьвятар:</strong></font> Бо Тваё валадарства...<br>
<br>
<font color="#d00505"><strong>Людзі:</strong></font> Амін.<br>
<br>
<br>
<strong><font color="#d00505">Кандак</font></strong> <em><font color="#d00505">(тон 8).</font></em> Прыйдзіце, будзем славіць у песьнях Укрыжаванага за нас. Марыя, убачыўшы Яго на дрэве, усклікнула: «Хоць Ты і церпіш укрыжаваньне, Ты Сын мой І Бог!»<br>
<br>
<br>
Госпадзе, зьмілуйся. <font color="#d00505"><em>(40 разоў)</em><br>
<br>
<strong>Сьвятар:</strong></font> Доўгацярплівы, шматміласэрны, і ўсеспагадлівы Хрысьце Божа, што ўвесь час і ў кожную хвіліну, на небе і на зямлі прымаеш хвалу і пакланеньне, любіш праведнікаў і мілуеш грэшнікаў, і клічаш усіх да збаўленьня абяцаньнем дабротаў, якія чакаюць нас: прымі, Госпадзе, і ў гэтую хвіліну нашыя малітвы, і накіруй жыцьцё наша да запаветаў Тваіх; душы нашыя асьвяці, целы ачысьці, думкі выправі, дай ясны розум; выбаў нас ад усякага суму, жалю і злосьці; ахіні нас сваімі анёламі, каб мы, пад іхняй аховаю і кіраўніцтвам, маглі дасягнуць еднасьці веры і пазнаньня недаступнае Твае славы, бо Ты блаславёны на вякі вякоў. <br>
<br>
<font color="#d00505"><strong>Людзі:</strong></font> Амін.<br>
<br>
Госпадзе, зьмілуйся. <font color="#d00505"><em>(Тройчы)</em></font><br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Больш годную пашаны за хэрувімаў і без параўнаньня больш слаўную за сэрафімаў, што, захаваўшы дзявоцтва, нарадзіла Бога-Слова, існую Багародзіцу, Цябе мы ўзьвялічваем.<br>
<br>
Імем Гасподнім блаславі, ойча.<br>
<br>
<font color="#d00505"><strong>Сьвятар:</strong></font> Малітвамі сьвятых айцоў нашых Госпадзе Ісусе Хрысьце, Божа наш, зьмілуйся над намі.<br>
<br>
<strong><font color="#d00505">Людзі:</font></strong> Амін.<br>
<br>
<em><font color="#d00505">Малітва:</font></em> Уладару Божа Ойча ўсемагутны, Госпадзе Сыне Адзінародны, і Сьвяты Духу, адзінае боства, адзіная сіла, зьмілуйся нада мною, грэшным, і ў ведамы Табе спосаб збаў мяне, нягоднага слугу Твайго, бо Ты блаславёны на вякі вякоў. Амін.<br>
<br>
<br>
<font color="#d00505">ШОСТАЯ ГАДЗІНА</font><br>
<br>
Прыйдзіце, паклонімся Ўладару нашаму Богу.<br>
<br>
Прыйдзіце, паклонімся і прыпадзем да Хрыста, Уладара нашага і Бога.<br>
<br>
Прыйдзіце, паклонімся і прыпадзем да самога Хрыста, Уладара і Бога нашага.<br>
<br>
<br>
<strong><font color="#d00505">Псалом 53</font></strong><br>
<br>
Божа, дзеля імя Твайго збаў мяне, і сілаю Тваёю судзі мяне.<br>
<br>
Пачуй, Божа, малітву маю, прыхілі вуха Тваё да голасу вуснаў маіх.<br>
<br>
Бо вось гордыя паўсталі супраць мяне і гвалтаўнікі шукаюць душы маёй, і ня маюць Бога перад сабою.<br>
<br>
Але Бог памагае мне, і Госпад – заступнік душы маёй.<br>
<br>
Ты адплоціш за зло ворагам маім: у справядлівасьці Тваёй зьнішчы іх.<br>
<br>
Ахвотна прынясу ахвяру Табе, і буду славіць імя Тваё добрае, Госпадзе.<br>
<br>
Бо Ты выбавіў мяне ад усялякай бяды, і вочы мае бачылі сорам ворагаў маіх.<br>
<br>
<br>
<font color="#d00505"><strong>Псалом 139</strong></font><br>
<br>
Збаў мяне, Госпадзе, ад злога чалавека, сьцеражы мяне ад гвалтаўніка;<br>
<br>
Ад тых, што ў сэрцы хаваюць благія намеры, кожны дзень усчыняюць сваркі.<br>
<br>
Яны востраць, як гадзюка, свае языкі, пад вуснамі іх яд зьмяіны.<br>
<br>
З рук грэшніка выбаў мяне, Госпадзе, сьцеражы мяне ад гвалтаўнікоў, бо яны надумаліся пахіснуць ногі мае.<br>
<br>
Гордыя паставілі петлі, раскінулі сець на дарозе, расставілі пасткі на мяне.<br>
<br>
Я сказаў Госпаду: Ты – Бог мой; пачуй, Госпадзе, голас малітвы маёй.<br>
<br>
Госпадзе Божа, Ты магутная дапамога мая; у дзень бітвы ты ахоўваеш галаву маю.<br>
<br>
Ня споўні, Божа, жаданьня нязбожнага, ня дай посьпеху намерам яго.<br>
<br>
Хай злосьць іхніх уласных вуснаў пакрые тых, што акружаюць мяне.<br>
<br>
Хай падзе на іх дождж з гарачых вугольляў, хай паваліць іх так, каб яны ня ўсталі.<br>
<br>
Чалавек з паганым языком не ўстаіць на зямлі: гвалтаўніка хутка сустрэнуць няшчасьці.<br>
<br>
Ведаю, што Госпад чыніць суд прыгнечанаму і справядлівасьць убогаму.<br>
<br>
Толькі справядлівыя будуць хваліць імя Тваё, і праведныя будуць жыць перад абліччам Тваім.<br>
<br>
<br>
<strong><font color="#d00505">Псалом 90</font></strong><br>
<br>
Ты, што жывеш пад апекаю Ўсявышняга, і ў ценю Ўсемагутнага прабываеш,<br>
<br>
Скажаш Госпаду: Ты – маё прыстанішча, мая абарона, Бог мой, і на Цябе спадзяюся.<br>
<br>
Ён выбавіць цябе ад сецяў лаўца і ад наглай загубы.<br>
<br>
Ён пакрые цябе пёрамі сваімі і пад крыламі Яго ты знойдзеш прытулак.<br>
<br>
Не збаішся жахаў начных, ні стралы, што ляціць удзень;<br>
<br>
Ні страху, што крыецца поцемкам; ні мору, што ў поўдзень пустошыць.<br>
<br>
І хоць бы тысячы палі побач з табою, і дзесяткі тысяч па правай руцэ тваёй,<br>
<br>
Цябе нішто не кране, бо вернасьць Яго – твой шчыт і панцыр.<br>
<br>
Ты толькі глянеш навокал, і ўбачыш адплату грэшнікам.<br>
<br>
Бо ты сказаў: Госпад мая абарона, – і Ўсявышняга выбраў сваім прыстанкам.<br>
<br>
Ніякая бяда не сустрэне цябе, і пошасьць не наблізіцца да жыльля твайго.<br>
<br>
Ён загадае анёлам сваім, каб сьцераглі цябе, куды б ты не ішоў.<br>
<br>
На руках сваіх панясуць цябе, каб не спатыкнуцца аб камень назе тваёй.<br>
<br>
На аспіда і вужа наступіш і патопчаш льва і зьмяю.<br>
<br>
«Таму, што ён палюбіў Мяне, Я выбаўлю яго і абараню яго, бо ён спазнаў імя Маё.<br>
<br>
Будзе клікаць Мяне, і Я адгукнуся яму; буду з ім у дзень суму, выбаўлю яго і ўслаўлю яго.<br>
<br>
Доўгім жыцьцём напоўню яго і дам яму ўбачыць збаўленьне Маё».<br>
<br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Алілуя, алілуя, алілуя. Слава Табе, Божа. <em><font color="#d00505">(Тройчы)</font></em><br>
<br>
Госпадзе, зьмілуйся; Госпадзе, зьмілуйся; Госпадзе, зьмілуйся.<br>
<br>
<br>
<strong>Слава...</strong><br>
<br>
<em><font color="#d00505">(Тон 8)</font></em> Хрысьце Божа, што ў дзевятую гадзіну дзеля нас прыняў сьмерць цялесную, умярцьві цела нашага пажаданьні і збаў нас.<br>
<br>
<strong>Цяпер...</strong><br>
<br>
<em><font color="#d00505">Багародзічны.</font></em> Ня маем сьмеласьці з прычыны шматлікасьці нашых грахоў, але Ты, Багародзіца Дзева, малі Таго, хто нарадзіўся ад Цябе: многа можа малітва Маці да міласэрнасьці Ўладара. Не пагардзі просьбамі грэшных, Усячыстая, бо міласэрны і здольны нас збавіць Той, хто захацеў дабравольна пацярпець за нас.<br>
<br>
<br>
<em><font color="#d00505">(Тон 8)</font></em> Так кажа Госпад: «Людзі мае! Што Я зрабіў вам, або чым выклікаў ваша нездавальненьне? Сьляпым вашым я зрок вяртаў, пракажоных ачышчаў, расслабленага чалавека з пасьцелі ўзьняў. Людзі мае! Што я зрабіў вам? І як вы Мне адплацілі? Узамен за манну вы далі Мне жоўць, а замест вады – воцат; замест любові, вы прыбілі мяне да крыжа. Дык вось не сьцярплю больш і паклічу паганаў: хай яны ўславяць Мяне з Айцом і Духам. Я ж дам ім жыцьцё вечнае». <em><font color="#d00505">(Двойчы)</font></em><br>
<br>
<font color="#d00505"><em>Верш.</em></font> Замест ежы далі мне жоўць, а калі меў смагу, напаілі мяне воцатам.<br>
<br>
Хор апостальскі зьвяртаецца да вас, заканадаўцы Ізраіля, габрэі і фарысеі, кажучы: «Вось вам Сьвятыня, якую вы разбурылі; Вось Ягнё, якое вы ўкрыжавалі і паклалі ў магілу. Але Ён уваскрэсьне ў сіле. Не ашуквайце сябе: Ён той, які збавіў вас у моры і карміў у пустыні; Ён – жыцьцё, сьвятло і мір сьвету».<br>
<br>
<em><font color="#d00505">Верш.</font></em> Збаў мяне, Божа, бо воды дайшлі да душы маёй.<br>
<br>
<strong>Слава...</strong><br>
<br>
<em><font color="#d00505">(Тон 5)</font></em> Прыйдзіце, хрыстаносныя людзі, пабачыць, што задумаў здраднік Юда са злачыннымі сьвятарамі супраць Збаўцы нашага; сёньня яны прызналі Несьмяротнае Слова вартым сьмерці, аддалі Пілату і ўкрыжавалі на месцы пакараньня; і Збаўца наш, церпячы ўсё гэта, усклікнуў: «Адпусьці ім, Ойча, іхні грэх, каб усе народы маглі зразумець Маё ўваскрасеньне з мёртвых».<br>
<br>
<strong>Цяпер...</strong><br>
<br>
<em><font color="#d00505">Тое самае.</font></em><br>
<br>
<br>
<strong><font color="#d00505">Пракімен</font></strong> <font color="#d00505"><em>(Пс 8).</em></font> Госпадзе, Госпадзе наш, як цудоўнае імя Тваё па ўсёй зямлі.<br>
<br>
<font color="#d00505"><em>Верш.</em></font> Веліч Твая ўзнялася вышэй за нябёсы.<br>
<br>
<br>
<strong>Чытаньне кнігі прарока Ісаі</strong><br>
<em>(Іс 52.13 – 54.1)</em><br>
<br>
Сказаў Госпад: «Пашчасьціцца Слузе майму: Ён узьнясецца, узьвялічыцца і ўславіцца вельмі! І як жахаліся многія, гледзячы на Яго – так нялюдзка зьнявечаны Ён быў, і выгляд ягоны ня меў нічога чалавечага ў сабе, – так здумеюцца ўсе народы, і ўладары іх закрыюць вусны свае перад ім, бо ўбачаць нешта, пра што ніхто ім не казаў, і пачуюць дасюль нечуванае. Госпадзе, хто паверыў чутаму ад нас? Каму плячо Гасподняе аб'явілася? Ён вырас перад намі, як парастак, як корань з сухой зямлі. Не было ў Ім ні велічы, ні красы – мы бачылі Яго, – ні выгляду прывабнага не было ў Ім. Ён быў зьняважаны, адкінуты людзьмі – чалавек журботны, што зьведаў цярпеньні, – і мы адварочвалі твары нашыя ад Яго; Ён быў пагарджаны, і мы Яго мелі за нішто. Але Ён нашы немачы ўзяў на сябе, Ён панёс нашы хворасьці; а мы Яго лічылі за пакаранага, думалі, што Бог Яго б'е і топча. Але Ён быў паранены за нашы грахі, мучаны за нашы правіны. Дзеля нас кара збавенная была на Ім, ягонымі ранамі мы ацаліліся. Усе заблудзілі, быццам авечкі, кожны з нас хадзіў сваёй дарогаю. Госпад паклаў на Яго ўсе нашы правіны. Катавалі Яго, але Ён упакорыўся і не адчыняў вуснаў сваіх. Быццам Ягнё, якое вядуць на зарэз, быццам авечка нямая перад тымі, што стрыгуць яе, так і Ён не адкрываў вуснаў сваіх. Сілаю, хуткім судом схапілі Яго: хто скажа лёс Ягоны? Ад зямлі жывых Ён быў адарваны, за грахі народу майго Ён пацярпеў сьмерць. Магілу Яму вызначылі разам з нязбожнымі, але Ён быў пахаваны ў багатага, бо не ўчыніў нічога благога, і вусны Яго ня зналі няпраўды. Госпад захацеў прыціснуць Яго цярпеньнямі. Калі аддасьць Ён жыцьцё сваё ў ахвяру за грахі, Ён убачыць патомства даўгавечнае, і воля Гасподняя споўніцца пасьпяхова ў Ім. Пасьля цярпеньняў душы сваёй Ён убачыць сьвятло і напоўніцца ім. Ён, Слуга мой, апраўдае многіх, іхнія беззаконьні панясе на сабе. Дзеля гэтага, як узнагароду, дам яму частку з вялікімі; з моцнымі будзе дзяліць Ён здабычу за тое, што ахвяраваў сябе на сьмерць і быў залічаны да злачынцаў, калі ў сапраўднасьці Ён узяў грахі многіх і за грэшнікаў заступаўся. Узрадуйся, няплодная, што не радзіла; цешся і весяліся ты, што не знала родавых боляў! Бо больш сыноў у пакінутай, чым у той, якая мае мужа.<br>
<br>
<br>
<strong>Чытаньне лісту сьвятога апостала Паўла да Габрэяў</strong> <em>(Гбр 2.11-18)</em><br>
<br>
Браты, Той, хто асьвячае і тыя, што асьвячаюцца, – усе ад Аднаго. Дзеля гэтага Ён не саромеецца называць іх братамі, кажучы: «Абвяшчу імя Тваё братом Маім, пасярод царквы буду хваліць Цябе». І яшчэ: «Буду спадзявацца на Яго». І яшчэ: «Вось Я і дзеці Мае, якіх даў Мне Бог». Паколькі ж дзеці ўдзельнічаюць у крыві і целе, дык і Ён стаўся іхнім удзельнікам, каб праз сьмерць перамагчы таго, хто меў уладу над сьмерцю, гэта значыць д’ябла, і каб вызваліць усіх тых, каго страх сьмерці праз усё жыцьцё трымаў у няволі. Бо сапраўды, Ён не анёлам прыходзіць на дапамогу, але нашчадкам Абрагама. Дзеля гэтага трэба было стацца Яму падобным ва ўсім да братоў, каб быць міласэрным і верным першасьвятаром перад Богам, для ачышчэньня грахоў людзей. Таму, што Сам цярпеў і быў выпрабоўваўся, Ён можа прыйсьці з дапамогаю тым, што церпяць выпрабаваньні.<br>
<br>
<br>
<strong>Чытаньне сьвятога Евангельля паводле Лукі</strong> <em>(Лк 23.32-49)</em><br>
<br>
У той час вялі з Ісусам на сьмерць двух іншых злачынцаў. І калі прыйшлі на месца, званае «Чэрапавым», там укрыжавалі Яго і двух злачынцаў, аднаго па правай, а другога па левай руцэ Ягонай. А Ісус казаў: «Ойча, прабач ім, бо ня ведаюць, што робяць». Потым разьдзялілі між сабою Ягоную вопратку, кідаючы жэрабя. А людзі стаялі і глядзелі. Начальнікі таксама насьміхаліся з Яго, кажучы: «Іншых збаўляў, хай збавіць самога сябе, калі Ён Хрыстос, Выбраньнік Божы». Зьдзекаваліся з Яго і жаўнеры, падыходзілі да Яго, давалі воцат і казалі: «Калі Ты Кароль Габрэйскі, збаў сябе сам». Быў таксама напіс над Ім грэцкімі, лацінскімі і гэбрайскімі літарамі: «Гэта Кароль Габрэйскі». Адзін з павешаных злачынцаў зьневажаў Яго, кажучы: «Калі Ты Хрыстос, збаў Сябе і нас». Другі ж, наадварот, сунімаў яго: «Ці ж ты не баішся Бога, сам асуджаны на тое самае пакараньне? Дый мы засуджаныя справядліва, бо атрымалі належнае за нашыя ўчынкі; а Ён нічога благога не зрабіў». І сказаў Ісусу: «Успомні мяне, Госпадзе, калі прыйдзеш у валадарства Тваё». Ісус адказаў яму: «Сапраўды кажу табе, што яшчэ сёньня будзеш са Мною ў раі». Было каля гадзіны шостай, і цемра агарнула ўсю зямлю аж да гадзіны дзевятай. Сонца памеркла і заслона ў сьвятыні разарвалася пасярэдзіне. Тады Ісус усклікнуў моцным голасам: «Ойча, у Твае рукі аддаю дух Мой!» Пасьля гэтых словаў аддаў духа. Убачыўшы, што здарылася, сотнік уславіў Бога, кажучы: «Сапраўды чалавек гэты быў Праведнік». І увесь народ, што прыйшоў паглядзець, што здарылася, вяртаўся, б'ючы сябе ў грудзі. А ўсе знаёмыя Яго стаялі воддаль; таксама жанчыны, што прыйшлі з Ім з Галілеі, глядзелі на гэта.<br>
<br>
<br>
<strong><font color="#d00505">Чытальнік:</font></strong> Хутка пашлі даброты Твае, Госпадзе, бо мы вельмі зьбяднелі. Памажы нам, Божа Збавіцелю наш, дзеля славы імя Твайго; Госпадзе, збаў нас і ачысьці грахі нашы дзеля Твайго імя.<br>
<br>
<strong>Сьвяты Божа... Усесьвятая Тройца... Ойча наш...<br>
<br>
<font color="#d00505">Сьвятар:</font></strong> Бо Тваё валадарства...<br>
<br>
<strong><font color="#d00505">Людзі:</font></strong> Амін.<br>
<br>
<br>
<font color="#d00505"><strong>Кандак</strong> (тон 8).</font> Прыйдзіце, будзем славіць у песьнях Укрыжаванага за нас. Марыя, убачыўшы Яго на дрэве, усклікнула: «Хоць Ты і церпіш укрыжаваньне, Ты Сын мой І Бог!»<br>
<br>
<br>
Госпадзе, зьмілуйся. <em><font color="#d00505">(40 разоў)</font></em><br>
<br>
<strong><font color="#d00505">Сьвятар:</font></strong> Доўгацярплівы, шматміласэрны, і ўсеспагадлівы Хрысьце Божа, што ўвесь час і ў кожную хвіліну, на небе і на зямлі прымаеш хвалу і пакланеньне, любіш праведнікаў і мілуеш грэшнікаў, і клічаш усіх да збаўленьня абяцаньнем дабротаў, якія чакаюць нас: прымі, Госпадзе, і ў гэтую хвіліну нашыя малітвы, і накіруй жыцьцё наша да запаветаў Тваіх; душы нашыя асьвяці, целы ачысьці, думкі выправі, дай ясны розум; выбаў нас ад усякага суму, жалю і злосьці; ахіні нас сваімі анёламі, каб мы, пад іхняй аховаю і кіраўніцтвам, маглі дасягнуць еднасьці веры і пазнаньня недаступнае Твае славы, бо Ты блаславёны на вякі вякоў. <br>
<br>
<strong><font color="#d00505">Людзі:</font></strong> Амін.<br>
<br>
Госпадзе, зьмілуйся. <font color="#d00505"><em>(Тройчы)</em></font><br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Больш годную пашаны за хэрувімаў і без параўнаньня больш слаўную за сэрафімаў, што, захаваўшы дзявоцтва, нарадзіла Бога-Слова, існую Багародзіцу, Цябе мы ўзьвялічваем.<br>
<br>
Імем Гасподнім блаславі, ойча.<br>
<br>
<strong><font color="#d00505">Сьвятар:</font></strong> Малітвамі сьвятых айцоў нашых Госпадзе Ісусе Хрысьце, Божа наш, зьмілуйся над намі.<br>
<br>
<strong><font color="#d00505">Людзі:</font></strong> Амін.<br>
<br>
<br>
<em><font color="#d00505">Малітва:</font></em> Божа і Госпадзе сілаў і Творча ўсяго, што існуе! Ты дзеля бяспрыкладнай міласэрнасьці Тваёй паслаў адзінароднага Сына Твайго, Госпада нашага Ісуса Хрыста на збаўленьне роду нашага і пачэсным Яго крыжам рукапісаньне грахоў нашых разарваў і перамог моц і ўладу цемры: Дык, чалавекалюбны Ўладару, прымі і ад нас, грэшных, гэтыя ўдзячныя і благальныя малітвы і вызвалі нас ад усякага згубнага і змрочнага граху, і ад усіх бачных і нябачных ворагаў, якія жадаюць учыніць нам зло. Прыгвазьдзі да страху Твайго целы нашы, і ня дай ухіліцца сэрцам нашым да слоў і думак нячыстых, але любоўю Тваёю парань душы нашы: каб мы, узіраючыся ўсьцяж на Цябе і Табою прасьветленыя, гледзячы на Тваё недаступнае і вечнае сьвятло, безустанна хвалу і падзяку аддавалі Табе, спрадвечнаму Айцу, разам з адзінародным Тваім Сынам і з усесьвятым, добрым і жыцьцядайным Тваім Духам, цяпер і заўсёды, і на вякі вякоў. Амін.<br>
<br>
<br>
<font color="#d00505">ДЗЯВЯТАЯ ГАДЗІНА</font><br>
<br>
Прыйдзіце, паклонімся Ўладару нашаму Богу.<br>
<br>
Прыйдзіце, паклонімся і прыпадзем да Хрыста, Уладара нашага і Бога.<br>
<br>
Прыйдзіце, паклонімся і прыпадзем да самога Хрыста, Уладара і Бога нашага.<br>
<br>
<br>
<font color="#d00505"><strong>Псалом 68</strong></font><br>
<br>
Збаў мяне, Божа, бо воды дайшлі да душы маёй.<br>
<br>
Я заграз у глыбокай твані, і ня маю дзе паставіць ногі мае; увайшоў у глыбіню водную, і хвалі заліваюць мяне.<br>
<br>
Я зьнямогся ад крыку, горла маё ахрыпла, вочы аслаблі ад чаканьня Бога майго.<br>
<br>
Тыя, што ненавідзяць мяне без прычыны, больш шматлікія за валасы галавы маёй; ворагі мае, што няправедна перасьледуюць мяне, дужэйшыя за мяне: ці ж мне трэба аддаць тое, чаго ня браў?<br>
<br>
Божа, Ты ведаеш нярозум мой, мае правіны не схаваныя ад Цябе.<br>
<br>
Хай не пасаромеюцца дзеля мяне ўсе, што спадзяюцца на Цябе, Госпадзе Божа сіл: хай не пасаромеюцца ўсе, што шукаюць Цябе, Божа Ізраіля.<br>
<br>
Бо для Цябе цярплю зьнявагі, і ганьба пакрывае твар мой.<br>
<br>
Я стаў чужым для братоў маіх, і чужынцам для сыноў маці маёй.<br>
<br>
Бо рупнасць па доме Тваім зьядае мяне, і праклёны тых, што праклінаюць Цябе, падаюць на мяне.<br>
<br>
Пастом я стаміў душу маю, і гэта ставяць мне ў ганьбу.<br>
<br>
Замест вопраткі апранаюся ў зрэб'е, і стаўся дзеля гэтага прадметам насьмешак для іх.<br>
<br>
Пра мяне пляткараць тыя, што сядзяць у браме, і з мяне насьміхаюцца тыя, што п'юць віно.<br>
<br>
А я, Госпадзе, да Цябе з маёй малітваю: у дзень прыемны выслухай мяне ў вялікай дабрыні Тваёй, згодна з Тваёй вернасьцю прыйдзі з дапамогай.<br>
<br>
Выцягні мяне з твані, каб мне не патануць: збаў мяне ад тых, што ненавідзяць мяне, і выратуй мяне з глыбіні воднай.<br>
<br>
Няхай хвалі водныя не затопяць мяне, хай глыбіня не праглыне мяне; хай бездань не зачыніць нада мною пашчы сваёй.<br>
<br>
Пачуй мяне, Госпадзе, бо ласкавая міласьць Твая; дзеля мноства дабротаў Тваіх глянь на мяне.<br>
<br>
Не хавай аблічча Твайго ад слугі Твайго, бо я вельмі прыгноблены: хутка пачуй мяне.<br>
<br>
Прыблізься да душы маёй і збаў яе; дзеля ворагаў маіх уратуй мяне.<br>
<br>
Ты ведаеш ганьбу маю, мой сорам і маю няславу: перад вачыма Тваімі ўсе ворагі мае.<br>
<br>
Ганьба скрышыла сэрца маё, і мне не стае сілаў; я чакаў спагады, але яе няма; пацехі – і той не знаходжу.<br>
<br>
За ежу далі мне жоўць, а калі сьмягнуў, напаілі мяне воцатам.<br>
<br>
Хай іхні стол станецца для іх пасткаю, а мірная бяседа – сілом.<br>
<br>
Хай вочы іхнія зацьмяцца, каб ім ня бачыць, хай паясьніцы іхнія саслабнуць назаўсёды.<br>
<br>
Вылі на іх абурэньне Тваё, і полымя гневу Твайго хай абдыме іх.<br>
<br>
Хай дом іх будзе пусты, і ў палатках іхніх хай не застанецца жывога.<br>
<br>
Бо яны перасьледвалі таго, каго Ты паразіў, і павялічвалі боль тых, каго Ты параніў.<br>
<br>
Да віны іхняй дадай віну, і хай ня знойдуць у Цябе апраўданьня.<br>
<br>
Хай будуць сьцёртыя з кнігі жывых, і з праведнымі хай ня будуць запісаныя.<br>
<br>
А я бедны, і моцна цярплю: дапамога Твая, Госпадзе, хай уздыме мяне.<br>
<br>
Буду славіць у песьні Бога, буду ўзьвялічваць Яго з удзячнасьцю.<br>
<br>
І гэта будзе Богу больш прыемнае, як вол, або як цяля з рагамі і капытамі.<br>
<br>
Убачаць гэта бедныя і ўсьцешацца, і ажыве сэрца тых, што шукаюць Бога.<br>
<br>
Бо Бог выслухоўвае бедных, і не пагарджае вязьнямі сваімі.<br>
<br>
Хай аддадуць Яму хвалу неба і зямля, мора, і ўсё, што жыве ў іх.<br>
<br>
Бо Бог збавіць Сыён, адбудуе гарады Юды: там будуць жыць, і атрымаюць у спадчыну зямлю.<br>
<br>
І патомства слугаў Ягоных насьледуе яе; тыя, што любяць імя Ягонае, будуць жыць там.<br>
<br>
<br>
<font color="#d00505"><strong>Псалом 69</strong></font><br>
<br>
Божа, ратуй мяне; Божа, прыйдзі хутчэй на дапамогу мне.<br>
<br>
Хай будуць пасаромленыя і хай чырванеюць тыя, што робяць засаду на маё жыцьцё;<br>
<br>
Хай адступяць з сорамам тыя, што цешацца з майго няшчасьця;<br>
<br>
Хай адступяць пакрытыя ганьбаю тыя, што кажуць: Ага, так яму трэба!<br>
<br>
Хай радуюцца і цешацца ў Табе ўсе, што Цябе шукаюць,<br>
<br>
І кажуць заўсёды: Хай уславіцца Госпад! – тыя, што жадаюць Тваёй дапамогі.<br>
<br>
Я ж бедны і няшчасны: Божа, прыйдзі да мяне з дапамогаю.<br>
<br>
Ты – мая помач і мой вызваліцель: Госпадзе, не пазьніся!<br>
<br>
<br>
<font color="#d00505"><strong>Псалом 85</strong></font><br>
<br>
Нахілі, Госпадзе, вуха Тваё, і пачуй мяне, бо я бедны і ўбогі.<br>
<br>
Сьцеражы душу маю, бо я Табе адданы; збаў слугу Твайго, які спадзяецца на Цябе.<br>
<br>
Зьмілуйся нада мною, Госпадзе, бо Цябе клічу ўвесь дзень.<br>
<br>
Узрадуй душу слугі Твайго, бо да Цябе, Госпадзе, узношу сэрца маё.<br>
<br>
Бо Ты, Госпадзе, добры і ласкавы, і шматміласэрны да тых, што клічуць Цябе.<br>
<br>
Пачуй, Божа, малітву маю, будзь уважлівы да голасу просьбы маёй.<br>
<br>
У дзень суму майго клічу Цябе, і Ты пачуеш мяне.<br>
<br>
Між багоў няма роўнага Табе, Госпадзе, няма ўчынкаў падобных да Тваіх.<br>
<br>
Усе народы, створаныя Табою, прыйдуць і паклоняцца Табе, Госпадзе, і славу аддадуць імю Твайму.<br>
<br>
Бо Ты вялікі і творыш цуды, Ты – Бог адзіны.<br>
<br>
Навучы мяне, Госпадзе, шляхом Тваім, каб мне жыць згодна з Тваёй праўдаю, і каб сэрца маё ўсцешылася ў страху імя Твайго.<br>
<br>
Буду хваліць Цябе, Госпадзе Божа мой, ад усяго сэрца майго і буду славіць імя Тваё на ўсе вякі.<br>
<br>
Бо міласэрнасьць Твая да мяне вялікая: Ты ўзьняў душу маю з бездані апраметнай.<br>
<br>
Божа, гордыя паўсталі супроць мяне, і бунтаўнікі шукаюць душы маёй, не маючы Цябе перад вачамі сваімі.<br>
<br>
Але Ты, Госпадзе Божа, шчодры і дабратлівы, доўгацярплівы, шматміласэрны і праведны.<br>
<br>
Глянь на мяне і зьмілуйся нада мною; дай сілу Тваю слузе Твайму, і збаў сына слугі Тваёй.<br>
<br>
Дай мне знак Тваёй спагадлівасьці, каб ненавісьнікі мае ўбачылі і засаромеліся, бо Ты, Госпадзе, дапамог мне і ўсьцешыў мяне.<br>
<br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Алілуя, алілуя, алілуя. Слава Табе, Божа. <font color="#d00505"><em>(Тройчы)</em></font><br>
<br>
Госпадзе, зьмілуйся; Госпадзе, зьмілуйся; Госпадзе; зьмілуйся.<br>
<br>
<br>
<strong>Слава...</strong><br>
<br>
<font color="#d00505"><em>(Тон 8)</em></font> Убачыўшы Ўладара жыцьця, што вісеў на крыжы, разбойнік сказаў: «Калі б укрыжаваны з намі ня быў Богам, сонца не схавала бы промняў сваіх, і зямля не затрэслася б у трапятаньні. Але Ты, Госпадзе, што ўсё церпіш, успомні мяне ў валадарстве Тваім».<br>
<br>
<strong>Цяпер...</strong><br>
<br>
<font color="#d00505"><em>Багародзічны (тон 8).</em></font> Ты, што дзеля нас нарадзіўся ад Дзевы і на крыжы пацярпеў, сьмерцю зьнішчыўшы сьмерць і паказаўшыся Богам ва ўваскрасеньні, не пагардзі творамі рук Тваіх, пакажы чалавекалюбства Тваё, Міласэрны, прымі малітвы за нас Багародзіцы, якая нарадзіла Цябе, і збаў, Збавіцелю добры наш, людзей бездапаможных.<br>
<br>
<br>
<font color="#d00505"><em>(Тон 7)</em></font> Жахліва было бачыць, як Творца неба і зямлі вісеў на крыжы: сонца памеркла, дзень перамяніўся ў ноч, і зямля аддала з магілаў целы мёртвых. З імі разам пакланяемся Табе, Збавіцелю наш. <font color="#d00505"><em>(Двойчы)<br>
<br>
Верш.</em></font> Разьдзялілі маю вопратку між сабою, і аб маім плашчы кідалі жэрабя.<br>
<br>
<font color="#d00505"><em>(Тон 2)</em></font> Калі беззаконныя прыбілі да крыжа Госпада Славы, Ён усклікнуў да іх: «Чым Я вас засмуціў, чым прагнявіў? Раней за Мяне хто калі выбавіў вас ад вашых бедаў? А сёньня чаму аддаеце Мне злом за дабро? За вогненны слуп, вы прыбілі Мяне да крыжа; за хмару, вы выкапалі Мне магілу; за манну даеце Мне жоўць; за ваду напаілі Мяне воцатам. Дык вось паклічу ўсе народы, і яны праславяць Мяне разам з Айцом і Сьвятым Духам».<br>
<br>
<font color="#d00505"><em>Верш.</em></font> Далі Мне пакаштаваць жоўці, і калі меў смагу, напаілі Мяне воцатам.<br>
<br>
<font color="#d00505"><em>Тое самае.</em></font><br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Сёньня вісіць на крыжы Той, хто на водах зямлю павесіў. <font color="#d00505"><em>(Тройчы)</em></font><br>
<br>
Уладар анёлаў вянчаецца цярновай каронаю.<br>
<br>
Той, хто пакрывае хмарамі неба, апранаецца на зьдзек у пурпуру.<br>
<br>
Біцьцё прымае Той, хто ачысьціў Адама ў Ярдане.<br>
<br>
Цьвікамі прыбіваецца Жаніх Царквы.<br>
<br>
Кап’ём прабіваецца Сын Дзевы.<br>
<br>
Пакланяемся мукам Тваім, Хрысьце. <font color="#d00505"><em>(Тройчы)</em></font><br>
<br>
Пакажы нам Тваё слаўнае ўваскрасеньне!<br>
<br>
<strong>Цяпер...</strong><br>
<br>
<font color="#d00505"><em>Тое самае.</em></font><br>
<br>
<br>
<strong><font color="#d00505">Пракімен</font></strong> <em><font color="#d00505">(Пс 13).</font></em> Сказаў неразумны ў сэрцы сваім: Няма Бога.<br>
<br>
<font color="#d00505"><em>Верш.</em></font> Няма нікога, хто б рабіў дабро, не засталося ніводнага.<br>
<br>
<br>
<strong>Чытаньне кнігі прарока Ярэмы</strong><br>
<em>(Ярэм 11.18 – 12.5; 9-11; 14-15)</em><br>
<br>
Госпад аб’явіў мне і так я даведаўся пра гэта. Ты паказаў тады мне іхнія падкопы. Я ж быў як ягнё лагоднае, якое вядуць на зарэз, і ня ведаў, што ліхія думкі задумалі супраць мяне: «Зьнішчым дрэва разам з плодам яго, вырвем яго з зямлі жывых, каб імя ягонае больш ня згадвалася». Ты, Госпадзе сіл, судзіш справядліва, выпрабоўваеш нутро і сэрца. Дай мне пабачыць Тваю адплату ім, бо на Цябе я паклаўся ў справах маіх. Дзеля гэтага так кажа Госпад супраць мужоў Анатот, якія наступаюць на маё жыцьцё, кажучы: «Не прароч у імя Госпада, каб табе ня згінуць ад нашых рук». Дзеля гэтага так кажа Госпад сіл: «Вось пакараю іх. Юнакі загінуць ад мяча, сыны і дочкі памруць з голаду. І ня будзе ў іх астатку, бо Я навяду няшчасьце на мужоў Анатот у год іхняга наведаньня».<br>
<br>
Ты, Госпадзе, маеш слушнасьць, калі спрачаюся з Табою; тым ня менш хачу зрабіць Табе закід. Чаму доля нязбожных шчасьлівая, і ўсім вераломным добра жывецца? Ты іх насадзіў, і яны растуць, пускаюць карані і нават прыносяць плады. Ты блізкі да вуснаў іхніх, але далёкі ад іхніх сэрцаў. Мяне ж, Госпадзе, Ты бачыш наскрозь, Ты выпрабаваў мяне: сэрца маё з Табою. Адлучы іх, быццам тых авечак, прызначаных на зарэз, і падрыхтуй іх на дзень іхняга канца. Дакуль будзе зямля сумаваць, а трава сохнуць на ўсіх палях? З прычыны злосьці яе жыхароў гінуць зьвяры і птушкі. Бо яны кажуць: «Ён нашага канца ня бачыць». Калі ты бег з пешымі, і яны цябе замучылі, дык як пабяжыш навыперадкі з коньмі?<br>
<br>
Хадзіце, зьбірайцеся, усе драпежныя зьверы, кідайцеся на пажыву! Гурт пастухоў спустошыў мой вінаграднік, нагамі патаптаў маю частку, маю любую частку зрабіў пустым стэпам. Ператвараюць усё ў пустыню.<br>
<br>
Так кажа Госпад: «Усіх маіх паганых суседзяў, што шарпаюць спадчыну, якую Я даў людзям Маім Ізраілю, Я павырываю з іхняй зямлі, і дом Юды вырву спасярод іх. А калі вырву, зьмілуюся над імі, і вярну іх, кожнага на сваю спадчыну і ў сваю краіну».<br>
<br>
<br>
<strong>Чытаньне лісту сьвятога Апостала Паўла да Габрэяў</strong> <em>(Гбр 10.19-31)</em><br>
<br>
Браты, мы маем пэўнасьць, што ўвойдзем у Сьвятыню дзякуючы крыві Ісуса. Ён адкрыў нам дарогу новую, жывую, праз заслону, гэта значыць праз сваё цела. Дык маючы Вялікага Сьвятара над Домам Божым, прыступім са шчырым сэрцам, у поўні веры, ачысьціўшы душы ад усякага сьвядомага зла, і абмыўшы целы чыстай вадою. Трымаймася непахісна надзеі, якую вызнаем, бо верны Той, хто даў абяцаньне. Уважайма адзін на аднаго, заахвочваючы да любові і добрых учынкаў; не пакідайма нашых супольных зборак, як гэта сталася звычаем у некаторых, але заахвочвайма адзін аднаго, і то тым балей, чым ясьней бачыце, што ўжо блізкі дзень. Бо калі, пасьля пазнаньня праўды, сьвядома грашым, то няма ўжо для нас ахвяры (за грахі), але нейкае жахлівае чаканьне суду і жар агню, які мае пажэрці супраціўнікаў. Калі нехта адкідаў закон Майсея, ён неміласэрна гінуў сьмерцю пры двух ці трох сьведках. Падумайце самі, наколькі горшага пакараньня заслужыць той, хто патаптаў Сына Божага, а Кроў Запавету, якою быў збаўлены, уважаў за звычайную, і зьняважыў Духа ласкі? Ведаем Таго, хто сказаў: «Помста належыць Мне, Я адплачу», і яшчэ: «Госпад будзе судзіць свой народ». Страшна патрапіць у рукі Бога жывога.<br>
<br>
<br>
<strong>Чытаньне сьвятога Евангельля паводле Яна</strong> <em>(Ян 18.28 – 19.37)</em><br>
<br>
У той час ад Каяфы павялі Ісуса ў прэторыю. Была раніца, і яны самі не ўвайшлі ў прэторыю, каб не апаганіцца, але магчы есьці Пасху. Таму Пілат выйшаў да іх навонкі і сказаў: «Якое абвінавачваньне прыносіце супраць гэтага Чалавека?» А яны сказалі яму ў адказ: «Калі б ня быў Ён злачынцам, мы б ня выдалі Яго табе». Кажа ім Пілат: «Вазьміце сабе Яго і судзіце згодна з вашым законам». Юдэі ж яму ў адказ: «Нам нельга нікога караць сьмерцю!» – каб зьдзейсьнілася слова Ісуса, калі казаў, даючы зразумець, якой сьмерцю мае памерці. Пілат увайшоў зноў у прэторыю, паклікаў Ісуса і кажа Яму: «Ці Ты Кароль Юдэйскі?» Ісус адказаў: «Ці ты гэта ад сябе гаворыш, ці іншыя сказалі табе аба Мне?» Пілат адказаў: «Ці ж я габрэй? Народ твой і першасьвятары перадалі Цябе мне. Што Ты такое ўчыніў?» Ісус кажа: «Валадарства Маё ня з гэтага сьвету. Калі б Маё валадарства было з гэтага сьвету, слугі мае баранілі б Мяне, каб Я ня быў выданы юдэям. Але Маё валадарства не адсюль». «То Ты ўсё ж кароль?» – кажа Пілат. Ісус адказаў: «Ты кажаш, што Я кароль. Я на тое нарадзіўся, і прыйшоў на сьвет, каб сьведчыць аб праўдзе. Кожны, хто з праўды, слухае голас Мой». «Што такое праўда?» – азваўся да Яго Пілат. Сказаўшы гэта, выйшаў зноў да людзей і кажа ім: «Я не знаходжу ў Ім ніякай віны. Ёсьць у вас, аднак, звычай, што на Пасху адпушчаю вам аднаго (вязьня) Ці хочаце, каб я вам адпусьціў Караля Юдэйскага?» Але яны зноў закрычалі: «Не, не Яго, а Вараву!» А Варава быў разбойнік.<br>
<br>
Тады Пілат узяў Ісуса і загадаў бічаваць Яго. А жаўнеры, сплёўшы вянок з церняў, усклалі Яму на галаву, надзелі на Яго пурпуровы плашч і, падыходзячы да Яго, казалі: «Радуйся, Кароль Юдэйскі!», і білі Яго ў твар. Пілат выйшаў зноў да іх на двор, кажучы: «Вось выводжу вам Яго, каб вы ведалі, што не знаходжу ў Ім ніякай віны». І выйшаў Ісус у цярновым вянку і пурпуровым плашчы. І сказаў Пілат: «Вось Чалавек!» Як толькі пабачылі Яго, першасьвятары і слугі закрычалі: «Укрыжый, укрыжуй!» Пілат кажа ім: «Бярыце Яго і ўкрыжуйце самі, бо я ніякай віны не знаходжу ў Ім». А юдэі яму: «У нас такі закон, і згодна з законам Ён павінен памерці, бо зрабіў сябе Сынам Божым». Пачуўшы гэта, Пілат яшчэ больш устрывожыўся. Ён увайшоў зноў у прэторыю і спытаўся ў Ісуса: «Адкуль Ты?» Але Ісус ня даў яму адказу. Пілат сказаў Яму: «Ня хочаш размаўляць са мною? Ці ж ня ведаеш, што маю ўладу Цябе адпусьціць і ўладу ўкрыжаваць Цябе?» Ісус адказаў: «Ты ня меў бы нада Мною ніякай улады, калі б табе не было дадзена згары. Таму большы грэх мае той, хто Мяне выдаў табе». Ад гэтай хвіліны Пілат шукаў спосабу адпусьціць Яго. Але габрэі крычалі: «Калі адпусьціш Яго, ня будзеш прыяцелем кесара. Кожны, хто з сябе робіць караля, праціўнік кесара!» Пачуўшы гэтыя словы, Пілат вывеў Ісуса і сеў на судзе, на месцы, якое завецца па-грэцку Літостратон, а па-гэбрайску Гавата. А быў дзень прыгатаваньня Пасхі, каля шостай гадзіны. І сказаў габрэям: «Вось Кароль ваш!» А яны крычалі: «Далоў, далоў, укрыжуй Яго!» Пілат сказаў ім: «Ці ж маю вашага караля ўкрыжаваць?» І адказалі першасьвятары: «Няма ў нас караля, апроч кесара!» Тады аддаў ён Яго ім на ўкрыжаваньне. І узялі Ісуса. І, несучы Сам крыж Свой, Ён прыйшоў на месца, званае Чэрапавым, якое па-гэбрайску завецца «Галгота», дзе Яго ўкрыжавалі, а з Ім двух іншых, па два бакі ад Яго, а пасярэдзіне Ісуса. А Пілат загадаў зрабіць надпіс і павесіць яго на крыжы. Было напісана: «Ісус Назарэй, Кароль Юдэйскі». Гэты напіс на дошцы чыталі многія з юдэяў, бо тое месца, дзе быў укрыжаваны Ісус, было блізка гораду; і было напісана па-гэбрайску, па-рымску і па-грэцку. Першасьвятары юдэйскія казалі Пілату: «Не пішы «Кароль Юдэйскі», але што Ён казаў: «Я кароль юдэйскі»». Адказаў Пілат: «Што я напісаў, тое напісаў». Жаўнеры ж, калі ўкрыжавалі Ісуса, узялі Ягоную вопратку і падзялілі на чатыры часткі, кожнаму жаўнеру па частцы, і верхняе адзеньне. Было ж верхняе адзеньне ня шытае, але тканае суцэльна ад самага верху. Сказалі яны адзін аднаму: «Ня будзем рваць яго, але кінем на яго жэрабя, чыё будзе». Так мелі споўніцца словы Пісаньня: «Падзялілі вопратку маю між сабою, і аб адзеньні маім кінулі жэрабя». Так і зрабілі жаўнеры. Ля крыжа стаяла Ягоная Маці, і сястра Ягонай Маці, Марыя, жонка Кляопы, і Марыя Магдалена. Калі Ісус убачыў Маці і вучня, якога Ён любіў, што стаяў побач з Ёю, сказаў Маці: «Жанчына, вось сын Твой». А вучню сказаў: «Вось Маці твая». З таго часу вучань узяў Яе да сябе. Потым Ісус, ведаючы, што ўсё ўжо споўнілася, каб спраўдзілася Пісаньне, сказаў: «Сьмягну». Там стаяў посуд поўны воцату. Дык вось, наклаўшы на трысьціну губку, прасякнутую воцатам, паднесьлі яе да Ягоных вуснаў. Ісус, пакаштаваўшы воцату, прамовіў: «Збылося!» І, схіліўшы галаву, аддаў духа. А так як гэта была пятніца, дык габрэі, каб не пакінуць целаў на крыжы ў суботу – бо гэты дзень суботні быў вялікім сьвятам, – прасілі Пілата прабіць ім галёнкі і зьняць іх. І вось прыйшлі жаўнеры і прабілі галёнкі першаму і другому, што былі з Ім укрыжаваныя. Падышоўшы ж да Ісуса, яны ўбачылі, што Ён ужо памёр, дык не прабівалі Яму галёнкаў. Толькі адзін з жаўнераў прабіў Яму кап'ём бок, і адразу пацякла кроў і вада. І той, хто бачыў, пасьведчыў, і сьведчаньне яго праўдзівае. Ён ведае, што кажа праўду, каб вы паверылі. Усё гэта сталася, каб збылося пісаньне: «Косьць Яго не пераломіцца». І у іншым месцы пісаньне кажа: «Будуць глядзець на Таго, каго прабілі».<br>
<br>
<br>
<font color="#d00505"><strong>Чытальнік:</strong></font> Не пакінь нас да канца дзеля імя Твайго сьвятога, не разбуры запавету Твайго і не аддалі міласьці Тваёй ад нас, дзеля Абрагама любага Твайго, і Ісаака слугі Твайго, і Ізраіля сьвятога Твайго.<br>
<br>
<strong>Сьвяты Божа... Усесьвятая Тройца... Ойча наш...</strong><br>
<br>
<font color="#d00505"><strong>Сьвятар:</strong></font> Бо Тваё валадарства...<br>
<br>
<font color="#d00505"><strong>Людзі:</strong></font> Амін.<br>
<br>
<br>
<strong><font color="#d00505">Кандак</font></strong> <em><font color="#d00505">(тон 8).</font></em> Прыйдзіце, будзем славіць у песьнях Укрыжаванага за нас. Марыя, убачыўшы Яго на дрэве, усклікнула: «Хоць Ты і церпіш укрыжаваньне, Ты Сын мой І Бог!»<br>
<br>
Госпадзе, зьмілуйся. <em><font color="#d00505">(40 разоў)</font></em><br>
<br>
<strong><font color="#d00505">Сьвятар:</font></strong> Доўгацярплівы, шматміласэрны, і ўсеспагадлівы Хрысьце Божа, што ўвесь час і ў кожную хвіліну, на небе і на зямлі прымаеш хвалу і пакланеньне, любіш праведнікаў і мілуеш грэшнікаў, і клічаш усіх да збаўленьня абяцаньнем дабротаў, якія чакаюць нас: прымі, Госпадзе, і ў гэтую хвіліну нашыя малітвы, і накіруй жыцьцё наша да запаветаў Тваіх; душы нашыя асьвяці, целы ачысьці, думкі выправі, дай ясны розум; выбаў нас ад усякага суму, жалю і злосьці; ахіні нас сваімі анёламі, каб мы, пад іхняй аховаю і кіраўніцтвам, маглі дасягнуць еднасьці веры і пазнаньня недаступнае Твае славы, бо Ты блаславёны на вякі вякоў. <br>
<br>
<strong><font color="#d00505">Людзі:</font></strong> Амін.<br>
<br>
Госпадзе, зьмілуйся. <em><font color="#d00505">(Тройчы)</font></em><br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Больш годную пашаны за хэрувімаў і без параўнаньня больш слаўную за сэрафімаў, што, захаваўшы дзявоцтва, нарадзіла Бога-Слова, існую Багародзіцу, Цябе мы ўзьвялічваем.<br>
<br>
Імем Гасподнім блаславі, ойча.<br>
<br>
<strong><font color="#d00505">Сьвятар:</font></strong> Божа, будзь ласкавы да нас і блаславі нас: прасьвятлі нас зьзяньнем твару Твайго і зьмілуйся над намі.<br>
<br>
<strong><font color="#d00505">Людзі:</font></strong> Амін.<br>
<br>
<em><font color="#d00505">Малітва:</font></em> Уладару Госпадзе, Ісусе Хрысьце, доўгацярплівы да нашых правінаў, Ты прывёў нас аж да гэтай хвіліны, калі, вісячы на жыцьцядайным дрэве, Ты разумнаму разбойніку адчыніў уваход у рай і разбурыў сьмерцю сьмерць. Ачысьці нас грэшных і недастойных слугаў Тваіх, бо мы зграшылі і чынілі благое; і цяпер мы недастойныя ўзьняць вочы нашы і глянуць на вышыню нябесную, бо мы пакінулі дарогу праўды Тваёй і хадзілі, куды вяло нас сэрца наша. Але вось молім Тваю бязьмерную дабрату: пашкадуй нас, Госпадзе, у Тваёй вялікай міласэрнасьці і збаў нас дзеля імя Твайго сьвятога, бо дні нашыя прапалі ў марнасьці. Вызвалі нас з рукі праціўніка, адпусьці нам грахі нашы, і ўмярцьві цялеснае нашае мудраваньне, каб, адклаўшы старога чалавека, у новага апрануліся і жылі дзеля Цябе, Уладара і Дабрачынца; і, ідучы ўсьлед за Тваімі прыказаньнямі, дасягнулі вечнага супакою, дзе для ўсіх праведных радаснае жыльлё. Бо Ты сапраўдная радасьць і вясельле для тых, што любяць Цябе, Хрысьце Божа наш, і Табе славу аддаем, разам з адвечным Тваім Айцом і з усесьвятым, добрым і жыцьцядайным Тваім Духам цяпер і заўсёды, і на вякі вякоў. Амін.