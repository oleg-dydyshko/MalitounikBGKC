<!DOCTYPE HTML><font color="#d00505"><strong>ВЯЛІКАЯ СУБОТА<br>
<br>
ЕРУСАЛІМСКАЯ ЮТРАНЬ</strong><br>
<br>
<em>Пачатак звычайны.</em></font><br>
<br>
<strong><font color="#d00505">Сьвятар:</font></strong> Слава сьвятой, і адзінасутнай, і жыватворчай, і неразьдзельнай Тройцы, спрадвеку, цяпер і заўсёды, і на вякі вякоў.<br>
<br>
<strong><font color="#d00505">Чытальнік:</font></strong> Амін.<br>
<br>
Слава на вышынях Богу, супакой на зямлі, добрая воля сярод людзей. <em><font color="#d00505">(Тройчы)</font></em><br>
<br>
Госпадзе, адчыні мае вусны, і яны будуць абвяшчаць хвалу Тваю. <em><font color="#d00505">(Двойчы)</font></em><br>
<br>
<br>
<strong><font color="#d00505">Шэсьць псалмаў</font></strong><br>
<br>
<em><font color="#d00505">Падчас чытаньня шасьці псалмаў сьвятар чытае ціха ранішнія малітвы.</font></em><br>
<br>
<strong><font color="#d00505">Чытальнік</font></strong> <em><font color="#d00505">у гэты час:</font></em><br>
<br>
<strong>Псалом 3</strong><br>
<br>
Госпадзе, як размножыліся ворагі мае, як шмат тых, што паўстаюць супраць мяне.<br>
<br>
Многа тых, што кажуць мне: “Няма яму збаўленьня ў Бога”.<br>
<br>
Але Ты, Госпадзе, — мой шчыт і слава мая: Ты падымаеш галаву маю.<br>
<br>
Я голасна клікаў Бога, і Ён пачуў мяне з гары сьвятой сваёй.<br>
<br>
Я лёг і заснуў, і прачнуўся, бо Госпад сьцеражэ мяне.<br>
<br>
Не баюся безьлічы людзей, што мяне абступілі.<br>
<br>
Устань, Госпадзе, збаў мяне, Божа мой! Бо Ты ўдарыў усіх праціўнікаў маіх і зубы грэшнікаў скрышыў.<br>
<br>
У Госпада збаўленьне ёсьць, і на людзях Тваіх — блаславеньне Тваё.<br>
<br>
Я лёг і заснуў, і прачнуўся, бо Госпад сьцеражэ мяне.<br>
<br>
<strong>Псалом 37</strong><br>
<br>
Госпадзе, у строгасьці Тваёй не судзі мяне і ў гневе Тваім не карай мяне.<br>
<br>
Бо стрэлы Твае працялі мяне, і рука Твая на мяне лягла.<br>
<br>
Няма здаровага месца на целе маім ад гневу Твайго; няма супакою касьцям маім з прычыны грэху майго.<br>
<br>
Бо правіны мае перавысілі галаву маю, як цяжкае бярэмя, прыгнятаюць мяне бяз меры.<br>
<br>
Тхнуць, загніўшы, раны мае з прычыны маёй неразумнасьці.<br>
<br>
Прыніжаны, я сагнуўся вельмі, увесь дзень сумны хаджу.<br>
<br>
Паясьніца мая поўная жару, і няма здаровага месца на целе маім.<br>
<br>
Аслаб я, разьбіты звыш меры, і стогне сэрца маё.<br>
<br>
Госпадзе, перад Табою ўсе мае жаданьні, і ўздыханьні мае ня скрытыя.<br>
<br>
Сэрца маё трапеча, сіла пакінула мяне, і няма больш сьвятла ў вачох маіх.<br>
<br>
Бо кажу: “Няхай ня цешацца, калі мая нага спатыкнецца, няхай не вывышаюцца нада мною”.<br>
<br>
Сябры мае і прыяцелі староняцца маёй хваробы, і сваякі мае трымаюцца здалёку.<br>
<br>
Паставілі сеці на мяне, пасягаючы на жыцьцё маё; тыя, што жадаюць мне зла, абмяркоўваюць ліхое ўвесь час.<br>
<br>
Я ж, быццам глухі, ня чую і, быццам нямы, не адчыняю вуснаў маіх.<br>
<br>
На Цябе, Госпадзе, спадзяюся: Ты, Госпадзе Божа мой, выслухаеш мяне.<br>
<br>
Я вось-вось ужо падаю, і боль мой заўсёды са мною.<br>
<br>
Прызнаюся ў віне маёй і сумую з прычыны граху майго.<br>
<br>
А тыя, што без прычыны працівяцца мне, растуць у сілу: многа тых, што без падставы ненавідзяць мяне,<br>
<br>
Тых, што злом плоцяць за дабро, якія супраць мяне за тое, што я пра дабро дбаю.<br>
<br>
Не пакідай мяне, Госпадзе Божа мой, не аддаляйся ад мяне.<br>
<br>
Пасьпяшы на дапамогу мне, Госпадзе мой, збаўленьне маё!<br>
<br>
<strong>Псалом 62</strong><br>
<br>
Божа, Ты — Бог мой! Цябе пільна шукаю.<br>
<br>
Душа мае жадае Цябе, Цябе шукае цела маё, высахлае як зямля сасмаглая і бязводная.<br>
<br>
Я выглядаю Цябе ў сьвятыні, каб убачыць сілу Тваю і славу Тваю.<br>
<br>
Бо міласьць Твая лепшая за жыцьцё; вусны мае будуць славіць Цябе.<br>
<br>
Буду хваліць Цябе, пакуль буду жыць, і ў імя Тваё буду ўздымаць рукі мае.<br>
<br>
Душа мая насыціцца, быццам тлушчам і аліваю, вусны мае вясёлым голасам хваліць Цябе будуць.<br>
<br>
Згадаю Цябе на маёй пасьцелі: думаць пра Цябе буду падчас начных чуваньняў.<br>
<br>
Бо Ты прыйшоў мне на дапамогу, і ў цені крылаў Тваіх цешуся.<br>
<br>
Да Цябе імкнецца душа мая, правая рука Твая падтрымлівае мяне.<br>
<br>
Тыя ж, што жадаюць загубіць душу маю, зыйдуць у бездань апраметную.<br>
<br>
Будуць аддадзеныя пад меч, стануцца здабычаю шакалаў.<br>
<br>
А ўладар будзе радавацца ў Богу; хваліцца будзе кожны, хто Ім клянецца; а вусны тых, што кажуць бясчынствы, будуць замкнёныя.<br>
<br>
Думаць пра Цябе буду падчас начных чуваньняў, бо Ты прыйшоў мне на дапамогу, і ў ценю крылаў Тваіх цешуся.<br>
<br>
Да Цябе імкнецца душа мая, правая рука Твая падтрымлівае мяне.<br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Алілуя, алілуя, алілуя: Слава Табе, Божа. <em><font color="#d00505">(Тройчы, без паклонаў)</font></em><br>
<br>
Госпадзе, зьмілуйся. <em><font color="#d00505">(Тройчы)</font></em><br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
<strong>Псалом 87</strong><br>
<br>
Госпадзе, Божа збаўленьня майго, я клічу ўдзень і ўночы жалюся перад Табою.<br>
<br>
Няхай дойдзе да Цябе малітва мая: прыхілі вуха Тваё да просьбаў маіх.<br>
<br>
Душа мая сытая горам, жыцьцё маё наблізілася да бездані.<br>
<br>
Мяне залічаюць да тых, што зыходзяць у магілу; я стаўся чалавекам бездапаможным.<br>
<br>
Ложа маё між памерлых, што, як забітыя, ляжаць у магілах, аб якіх Ты больш ня памятаеш, якія выпалі з-пад апекі Тваёй.<br>
<br>
Паклаў Ты мяне ў роў глыбокі, у цемру і бездань.<br>
<br>
Гнеў Твой ляжыць на мне, і Твае хвалі прыгнятаюць мяне.<br>
<br>
Ты аддаліў мяне ад прыяцеляў маіх, зрабіў мяне прыкрым для іх, я зачынены ў сабе і ня бачу выхаду.<br>
<br>
Вочы мае зьнемагліся ад суму; Цябе, Госпадзе, штодня клічу, да Цябе ўздымаю рукі мае.<br>
<br>
Хіба ж для памерлых чыніш цуды? Ці ж мёртвыя ўстануць, каб славіць Цябе?<br>
<br>
Ці ж аб міласэрнасьці Тваёй расказваюць у магілах, аб вернасьці Тваёй — у бездані?<br>
<br>
Хіба ж цуды Твае стануцца бачнымі ў цемры, і ласка Твая — на зямлі забыцьця?<br>
<br>
Вось чаму, Госпадзе, Цябе клічу, і зранку малітва мая да Цябе ўзносіцца.<br>
<br>
Чаму, Госпадзе, Ты адкінуў душу маю, чаму хаваеш твар Твой ад мяне?<br>
<br>
Бедны я, і змалку знаходжуся на парозе сьмерці; я адчуў гнеў Твой і млею.<br>
<br>
Нада мною прайшоў гнеў Твой, пагрозы Твае згубілі мяне.<br>
<br>
Абкружаюць яны мяне безустанку, быццам вада, усе разам мяне абступілі.<br>
<br>
Ты аддаліў ад мяне сябра і прыяцеля, толькі цемра — знаёмая мая.<br>
<br>
Госпадзе, Божа збаўленьня майго, я клічу ўдзень і ўночы жалюся перад Табою.<br>
<br>
Няхай дойдзе да Цябе малітва мая: прыхілі вуха Тваё да просьбаў маіх.<br>
<br>
<strong>Псалом 102</strong><br>
<br>
Блаславі, душа мая, Госпада, і ўсё нутро маё хай славіць імя сьвятое Яго.<br>
<br>
Блаславі, душа мая, Госпада, і не забывай усіх дабрадзействаў Яго.<br>
<br>
Ён адпускае ўсе правіны твае, і аздараўляе ўсе немачы твае.<br>
<br>
Ён вызваляе жыцьцё тваё ад згубы, вянчае цябе ласкаю і міласэрнасьцю.<br>
<br>
Ён напаўняе тваё жыцьцё дабром: абнаўляецца, як арол, маладосьць твая.<br>
<br>
Госпад чыніць справядлівасьць і суд усім пакрыўджаным.<br>
<br>
Ён паказаў Майсею шляхі свае, сыном Ізраіля ўчынкі свае.<br>
<br>
Шчодры Госпад і міласэрны, доўгацярплівы і багаты на ласку.<br>
<br>
Ня будзе вечна сварыцца Ён і ня будзе гневацца давеку.<br>
<br>
Не паводле грахоў нашых учыніў Ён нам і не паводле правінаў нашых заплаціў Ён нам.<br>
<br>
Бо як высока неба ад зямлі, так вялікая міласэрнасьць Яго для тых, што баяцца Яго.<br>
<br>
Як далёка ўсход ад захаду, так аддаліў Ён ад нас нашыя злачынствы.<br>
<br>
Як бацька літуецца над сынамі, так літуецца Госпад над пабожнымі.<br>
<br>
Ён ведае, з чаго мы створаныя, Ён знае, што мы — пыл.<br>
<br>
Дні чалавека падобныя да травы: цьвіце ён, быццам кветка ў полі.<br>
<br>
Але вось павее вецер — і няма больш яго, і месца, дзе быў, яго не пазнае.<br>
<br>
А міласэрнасьць Гасподняя вечная і на век вякоў для тых, што баяцца Яго; і справядлівасьць Ягоная над сынамі сыноў тых, што захоўваюць саюз Ягоны, памятаюць запаветы Ягоныя і выконваюць іх.<br>
<br>
Госпад на небе ўстанавіў пасад свой і валадарства сваё над усім сусьветам.<br>
<br>
Блаславіце Госпада, усе анёлы Яго, слугі Яго, што спаўняеце загады Яго.<br>
<br>
Блаславіце Госпада, усе творы Яго, на кожным месцы Яго панаваньня!<br>
<br>
Блаславі, душа мая, Госпада!<br>
<br>
На кожным месцы Яго панаваньня, блаславі, душа мая, Госпада!<br>
<br>
<strong>Псалом 142</strong><br>
<br>
Пачуй, Госпадзе, малітву маю, у вернасьці Тваёй нахілі вуха Тваё да маленьня майго, выслухай мяне ў Тваёй справядлівасьці.<br>
<br>
І не ўваходзь у суд са слугой Тваім, бо ніхто жывы не апраўдаецца перад Табою.<br>
<br>
Бо вораг перасьледуе душу маю, жыцьцё мае топча ў зямлю, у цемры патапіў мяне, быццам памерлага.<br>
<br>
Дух мой млее ўва мне, і сэрца маё поўнае жаху.<br>
<br>
Успамінаю даўнія дні, разважаю над усімі ўчынкамі Тваімі і над творамі рук Тваіх задумваюся.<br>
<br>
Да Цябе працягваю рукі мае: душа мая, быццам высахлая зямля, прагне Цябе.<br>
<br>
Выслухай мяне хутка, Госпадзе, бо дух мой зьнемагае. Не хавай твару Твайго ад мяне, каб мне ня стацца падобным да тых, што зыходзяць у магілу.<br>
<br>
Дай мне хутка адчуць ласку Тваю, бо на Цябе спадзяюся. Пакажы мне шлях, па якім мне трэба ісьці, бо да Цябе ўзношу душу маю.<br>
<br>
Збаў мяне, Госпадзе, ад ворагаў маіх, бо да Цябе прыбягаю.<br>
<br>
Навучы мяне чыніць волю Тваю, бо Ты Бог мой. Хай добры дух Твой вядзе мяне па правым шляху.<br>
<br>
Дзеля імя Твайго, Госпадзе, захавай жыцьцё маё; у дабрыні Тваёй выведзі з бяды душу маю.<br>
<br>
У гневе Тваім зьнішчы ворагаў маіх і выгубі ўсіх, што перасьледуюць душу маю, бо я — слуга Твой.<br>
<br>
Выслухай мяне, Госпадзе, у Тваёй справядлівасьці і не ўваходзь у суд са слугою Тваім.<br>
<br>
Выслухай мяне, Госпадзе, у Тваёй справядлівасьці і не ўваходзь у суд са слугою Тваім.<br>
<br>
Хай добры дух Твой вядзе мяне па правым шляху.<br>
<br>
Слава Айцу, і Сыну, і Сьвятому Духу, цяпер і заўсёды, і на вякі вякоў. Амін.<br>
<br>
Алілуя, алілуя, алілуя. Слава Табе, Божа. <em><font color="#d00505">(Тройчы)</font></em><br>
<br>
<br>
<strong><font color="#d00505">Мірная літанія<br>
<br>
Дыякан:</font></strong> У супакоі Госпаду памолімся.<br>
<br>
<strong><font color="#d00505">Людзі:</font></strong> Госпадзе, зьмілуйся. <em><font color="#d00505">(Так пасьля наступных прашэньняў)</font></em><br>
<br>
<strong><font color="#d00505">Дыякан:</font></strong> За супакой з вышыняў і збаўленьне душ нашых Госпаду памолімся.<br>
<br>
— За супакой на ўсім сьвеце, добры стан сьвятых Божых цэркваў і зьяднаньне ўсіх Госпаду памолімся.<br>
<br>
— За гэтую сьвятую царкву і тых, што з вераю, пашанаю і страхам Божым уваходзяць у яе, Госпаду памолімся.<br>
<br>
— За Сьвятога Айца нашага Сусьветнага біскупа … <em><font color="#d00505">(імя)</font></em> Папу Рымскага, дастойнага арцыбіскупа <em>(багалюбнага біскупа)</em> нашага … <em><font color="#d00505">(імя)</font></em>, пачэсных сьвятароў, дыяканаў у Хрысьце, усё духавенства і людзей Госпаду памолімся.<br>
<br>
— За яго <em>(яе)</em> міласьць … <em><font color="#d00505">(імя галавы дзяржавы)</font></em>, за ўрад, належныя ўлады і ўсіх, што сьцерагуць цэласьці і спакою гэтае краіны, Госпаду памолімся.<br>
<br>
— За Богам сьцеражоную краіну нашу Беларусь і ўвесь беларускі народ, за стойкасьць у веры, мужнасьць у выпрабаваньнях і вернасьць свайму народу ўсіх нас Госпаду памолімся.<br>
<br>
— За гэты горад <em>(гэтую вёску)</em>, за ўсе гарады і краіны, і за верных людзей, што жывуць у іх, Госпаду памолімся.<br>
<br>
— За добрае надвор’е, багаты ўраджай пладоў зямных і за часы спакойныя Госпаду памолімся.<br>
<br>
— За падарожнікаў па моры, зямлі і ў паветры, за нядужых, тых, што церпяць, за зьняволеных і збаўленьне іх Госпаду памолімся.<br>
<br>
— Каб нам выбавіцца ад усякага гневу, суму і недастатку Госпаду памолімся.<br>
<br>
— Заступіся, зжалься, збаў і сьцеражы нас, Божа, ласкаю Тваёю.<br>
<br>
— Успамянуўшы найсьвятую, усячыстую, найблаславёную, слаўную Ўладарку нашу Багародзіцу і Заўсёды Дзеву Марыю і ўсіх сьвятых, самі сябе і адзін аднаго, і ўсё жыцьцё наша Хрысту Богу аддайма.<br>
<br>
<strong><font color="#d00505">Людзі:</font></strong> Табе, Госпадзе.<br>
<br>
<strong><font color="#d00505">Сьвятар:</font></strong> Бо Табе належыцца ўсякая слава, пашана і пакланеньне, Айцу, і Сыну, і Сьвятому Духу, цяпер і заўсёды, і на вякі вякоў.<br>
<br>
<strong><font color="#d00505">Людзі:</font></strong> Амін.<br>
<br>
<br>
<strong><font color="#d00505">“Госпад – Бог...”</font></strong> <em><font color="#d00505">(Пс 117, тон 2)</font></em><br>
<br>
<strong><font color="#d00505">Чытальнік:</font></strong> Госпад — Бог, і Ён зьявіўся нам: блаславёны той, хто прыходзіць у імя Гасподняе.<br>
<br>
<strong><font color="#d00505">Людзі:</font></strong> Госпад — Бог, і Ён зьявіўся нам: блаславёны той, хто прыходзіць у імя Гасподняе. <em><font color="#d00505">(Так пасьля наступных вершаў)</font></em><br>
<br>
<strong><font color="#d00505">Чытальнік:</font></strong> Дзякуйце Госпаду, бо Ён добры, бо міласэрнасьць Яго на ўсе вякі.<br>
<br>
— Абкружылі мяне з усіх бакоў, але імем Гасподнім я супрацівіўся ім.<br>
<br>
— Не памру, але буду жыць і абвяшчаць учынкі Госпада.<br>
<br>
— Камень, адкінуты будаўнікамі, стаўся вуглавым каменем: ад Бога гэта і дзіўнае ў нашых вачох.<br>
<br>
<br>
<font color="#d00505"><em>Пасьля </em></font><strong><font color="#d00505"><em>“Госпад – Бог...”</em></font></strong><font color="#d00505"><em> – адчыняюцца райскія дзьверы, сьвятар у фэлоне выходзіць да плашчаніцы і кадзіць падчас сьпяваньня наступных трапароў:</em><br>
<br>
<strong>Трапары</strong><br>
<br>
<em>(Тон 2)</em></font> Высакародны Язэп зьняў з дрэва ўсячыстае цела Тваё і, спавіўшы яго ў чыстае палатно з духмянасьцямі, у магіле новай паклаў.<br>
<br>
<strong>Слава...</strong><br>
<br>
Калі Ты зышоў да сьмерці, Жыцьцё несьмяротнае, Ты зьнішчыў пекла зьзяньнем боскасьці Тваёй; калі ж Ты і памерлых з апраметнай уваскрасіў, усе сілы нябесныя ўсклікнулі: Жыцьцядаўча, Хрысьце Божа наш, слава Табе!<br>
<br>
<strong>Цяпер...</strong><br>
<br>
Анёл зьявіўся ля магілы жанчынам-міраносіцам і ўсклікнуў: “Алейкі мёртвым патрэбныя, Хрыстос жа тленнасьці не зазнаў”.<br>
<br>
<br>
<font color="#d00505"><strong>ПЕРШАЕ СТАЯНЬНЕ</strong><br>
<br>
<em>(Тон 6)</em></font> Блаславёны Ты, Госпадзе, навучы мяне Тваім запаветам.<br>
<br>
1. Шчасьлівыя тыя, чый шлях беззаганны, што жывуць згодна з законам Гасподнім.<br>
<br>
Калі Цябе, Жыцьцядаўча Хрысьце, паклалі ў магілу, анёльскія хоры жахнуліся, убачыўшы Тваё паніжэньне.<br>
<br>
2. Шчасьлівыя тыя, што выконваюць Ягоныя загады і ўсім сэрцам шукаюць Яго.<br>
<br>
Як гэта Ты, Жыцьцё, ляжыш у магіле? Ты ж Той, хто разбурае валадарства сьмерці і выводзіць мёртвых з апраметнай.<br>
<br>
3. Яны ня чыняць беззаконьня, і ходзяць па Ягоным шляху.<br>
<br>
Узьвялічваем Цябе, Хрысьце Ўладару, і аддаем пашану Твайму пахаваньню і мукам, якімі Ты вызваліў нас ад тленнасьці.<br>
<br>
4. Ты загадаў нам пільна захоўваць запаветы Твае.<br>
<br>
Ісусе, Уладару ўсіх, Ты меру зямлі ўстанаўляеш і ўзьнімаеш мёртвых, а сёньня Ты сам зыходзіш у цесную магілу.<br>
<br>
5. Хай шляхі мае захоўваюць устанаўленьні Твае.<br>
<br>
Ісусе Хрысьце, Уладару ўсіх, чаму прыйшоў Ты да тых, што ў пекле? Ці ня хочаш вызваліць род людзкі?<br>
<br>
6. Не пасаромеюся, калі зважаць буду на ўсе загады Твае.<br>
<br>
Уладар усіх, які апаражніў магілы, сам кладзецца, як мёртвы, у магілу.<br>
<br>
7. Буду славіць Цябе ў правасьці сэрца майго, калі пазнаю прысуды справядлівыя Твае.<br>
<br>
Ты, Хрысьце – Жыцьцё, Крыніца жыцьця для ўсяго сьвету, быў пакладзены ў магілу.<br>
<br>
8. Буду захоўваць запаветы Твае: не пакідай мяне ніколі.<br>
<br>
Залічаны да злачынцаў, быццам злачынца, Ты, Хрысьце, апраўдаў нас усіх і вызваліў ад віны, учыненай за намоваю старога спакушальніка.<br>
<br>
9. Як захаваць юнаку чыстым шлях свой? – Спаўняючы слова Тваё.<br>
<br>
Той, хто пераўзыходзіць красою ўсіх людзей, і хто ўпрыгожыў усё, што існуе, сёньня ляжыць мёртвы, пазбаўлены красы.<br>
<br>
10. Усім сэрцам маім шукаю Цябе: ня дай мне адысьці ад Тваіх загадаў.<br>
<br>
Як пекла вытрымала прыйсьце Тваё, Збавіцелю? Як яно не ўскаланулася і не асьлепла ад зьзяньня сьветласьці Тваёй?<br>
<br>
11. У сэрцы маім я захаваў слова Тваё, каб мне не зграшыць перад Табою.<br>
<br>
Ісусе салодкі, Сьвятло збаўленьня майго, як Ты схаваўся ў цёмнай магіле? О невыказная і бязьмежная веліч доўгацярпеньня Твайго!<br>
<br>
12. Блаславёны Ты, Госпадзе: навучы мяне Тваім запаветам.<br>
<br>
Духоўныя істоты і мноства анёлаў ня ў стане зразумець невыказную тайну пахаваньня Твайго, Хрысьце.<br>
<br>
13. Вуснамі маімі я абвяшчаю ўсе прысуды вуснаў Тваіх.<br>
<br>
Страшны і новы цуд! Язэп нясе на пахаваньне, мёртвага і без дыханьня, Таго, хто даў мне подых жыцьця.<br>
<br>
14. Цешуся са шляху сьведчаньняў Тваіх, быццам з багацьця.<br>
<br>
Ты, Хрысьце, зышоў у магілу, не адышоўшы ад улоньня Айца: вось вялікі цуд!<br>
<br>
15. Буду разважаць над загадамі Тваімі, і зважаць на сьцежкі Твае.<br>
<br>
Хоць Ты быў зачынены ў цеснай магіле, усё стварэньне пазнала Цябе, Хрысьце, як існага Ўладара неба і зямлі.<br>
<br>
16. Буду цешыцца з запаветаў Тваіх, словаў Тваіх не забуду.<br>
<br>
Калі Ты, Творца Хрысьце, быў пакладзены ў магілу, асновы пекла пахіснуліся і магілы адчыніліся.<br>
<br>
17. Дай узнагароду слузе Твайму, каб мне жыць і захоўваць слова Тваё.<br>
<br>
Ты, што ў руцэ Тваёй трымаеш усё, сёньня ляжыш мёртвы целам пад зямлёю і вызваляеш мёртвых ад улады пекла.<br>
<br>
18. Адкрый вочы мае, каб мне бачыць цуды закону Твайго.<br>
<br>
Калі Ты, Жыцьцё і Збаўца мой, памёр і зышоў да мёртвых, Ты зламаў пякельныя замкі і ўзьняў усіх ад тленнасьці.<br>
<br>
19. Я – прыхадзень на зямлі, не хавай ад мяне загадаў Тваіх.<br>
<br>
Быццам ліхтар пад посудам, так сёньня цела Бога, схаванае пад зямлёю, разганяе пякельную цемру.<br>
<br>
20. Душа мая разьбітая і тужыць няспынна па загадах Тваіх.<br>
<br>
Анёльскія хоры зьбіраюцца разам з Язэпам і Нікодымам пахаваць Цябе, Незьмяшчальнага, у цеснай магіле.<br>
<br>
21. Ты папракнуў гордых: праклятыя тыя, што ўхіляюцца ад загадаў Тваіх.<br>
<br>
Ты, Хрысьце Божа, Крыніца жыцьця, дабравольна аддаў сябе на сьмерць і пахаваньне, каб ажывіць мяне, забітага грахом.<br>
<br>
22. Адвядзі ад мяне зьдзек і пагарду, бо сьведчаньні Твае я захаваў.<br>
<br>
Усё стварэньне перамянілася цярпеньнем Тваім, усе спагадаюць Табе, Слова, які трымаеш усё.<br>
<br>
23. Магутныя сядзяць і ладзяць змову супраць мяне, а слуга Твой разважае над запаветамі Тваімі.<br>
<br>
Ненасытнае пекла прыняла ў нутро сваё Камень Жыцьця і вывергла ўсіх мёртвых, якіх паглынула ад пачатку веку.<br>
<br>
24. Твае сьведчаньні для мяне – асалода, і дарадчыкі мае – запаветы Твае.<br>
<br>
Калі Цябе, Хрысьце, паклалі ў новую магілу, Ты абнавіў людзкую прыроду і ўваскрос з мёртвых у славе.<br>
<br>
25. Душа мая схілілася да зямлі: ажыві мяне словам Тваім.<br>
<br>
Ты, Хрысьце, зышоў да нетраў зямлі, каб збавіць Адама; а пасьля Ты зышоў аж да пекла, шукаючы яго.<br>
<br>
26. Я абвясьціў Табе шляхі мае, і Ты выслухаў мяне: навучы мяне ўстанаўленьням Тваім.<br>
<br>
Уся зямля, Слова, задрыжэла ў страху, і дзяньніца схавала промні свае, калі вялікае сьвятло Тваё схавалася пад зямлю.<br>
<br>
27. Дай мне зразумець шлях запаветаў Тваіх, і буду разважаць пра цуды Твае.<br>
<br>
Ты, Збавіцелю, паміраеш з уласнай волі як чалавек, і як Бог узьнімаеш сьмяротных з магілаў і бездані грахоўнае.<br>
<br>
28. Душа мая саслабла ад цяжару, умацуй мяне словам Тваім.<br>
<br>
Усячыстая Маці Твая, Ісусе, паліла Цябе сьлязьмі і з плачам усклікнула: "Як я пахаваю Цябе?"<br>
<br>
29. Устрымай мяне ад шляху няправеднага і дай мне ласкава закон Твой.<br>
<br>
Быццам зерне пшанічнае, Ты зышоў да нетраў зямлі і ўзрасьціў багаты колас, узьняўшы нашчадкаў Адама.<br>
<br>
30. Я выбраў шлях праведнасьці і трымаўся прысудаў Тваіх.<br>
<br>
Сёньня Ты, быццам сонца, схаваўся пад зямлю, і ноч сьмяротная пакрыла Цябе. Але зазьзяй нам ізноў сьвятлом сваім, Збавіцелю.<br>
<br>
31. Я моцна трымаюся сьведчаньняў Тваіх, Госпадзе, дык ня дай мне зазнаць сораму.<br>
<br>
Як месяц пакрывае сонца, так Цябе, Збавіцелю, пакрыла магіла, калі Ты целам памёр.<br>
<br>
32. Я пайду сьцяжынаю запаветаў Тваіх, і Ты напоўніш сэрца маё.<br>
<br>
Хрыстос – Жыцьцё, пакаштаваўшы сьмерці, ад сьмерці вызваліў сьмяротных і даў жыцьцё ўсім.<br>
<br>
33. Навучы мяне, Госпадзе, шляхом законаў Тваіх, і буду верна трымацца іх заўсёды.<br>
<br>
Ты, Хрысьце, стаўся новым Адамам у целе і сьмерцю сваёю ўзьняў да жыцьця Адама, які раней праз зайздрасьць памёр.<br>
<br>
34. Навучы мяне трымацца законаў Тваіх, і ўсім сэрцам буду захоўваць іх.<br>
<br>
Калі анёльскія хоры ўбачылі, як Ты, Хрысьце, памёр дзеля нас, яны ў жаху закрыліся крыламі.<br>
<br>
35. Вядзі мяне сьцежкаю запаветаў Тваіх, бо яны – суцяшэньне мне.<br>
<br>
Язэп зьняў Цябе, мёртвага, з дрэва і паклаў у магілу. Але Ты, Хрысьце, устань як Бог і збаў нас.<br>
<br>
36. Скіруй сэрца маё да загадаў Тваіх, а не да хцівасьці.<br>
<br>
Ты, Збавіцелю, радасьць анёлаў, сёньня стаўся прычынаю іхняга суму, калі яны ўбачылі Цябе мёртвым і без дыханьня.<br>
<br>
37. Адвярні вочы мае ад марнасьці: дай мне жыць згодна са шляхам Тваім.<br>
<br>
Ты быў узьнесены на дрэве і жывых узьняў з сабою; зышоў пад зямлю і тых, што былі там, уваскрасіў.<br>
<br>
38. Устанаві слова Тваё слузе Твайму, які баіцца Цябе.<br>
<br>
Ты, Збавіцелю, быццам леў, целам заснуў і, быццам львяня, з мёртвых устаеш, адкінуўшы тленнасьць цялесную.<br>
<br>
39. Адымі ад мяне зьнявагу, якой баюся, бо прысуды Твае справядлівыя.<br>
<br>
Ты, што зрабіў Эву з рабра Адама, быў прабіты ў рабро і праліў адтуль струмені ачышчэньня.<br>
<br>
40. Я прагну запаветаў Тваіх, дай мне жыць у Тваёй справядлівасьці.<br>
<br>
Некалі ягнё забівалася таемна; Ты ж, добры Збавіцелю, быў забіты яўна і ачысьціў усё стварэньне.<br>
<br>
41. Хай зыдзе на мяне міласьць Твая, Госпадзе, і збаўленьне Тваё, згодна са словам Тваім.<br>
<br>
Хто можа апісаць тое страшнае, што здарылася? Уладар стварэньня сёньня церпіць і памірае за нас.<br>
<br>
42. Адкажу тым, што мяне дакараюць, бо я ўсклаў надзею на слова Тваё.<br>
<br>
Як магчыма бачыць мёртвым Скарб жыцьця? – анёлы ў страху ўсклікнулі. – Як гэта Бог зьмяшчаецца ў магіле?<br>
<br>
43. Не забірай ад вуснаў маіх словаў праўды, бо я спадзяюся на прысуды Твае.<br>
<br>
З боку Твайго, Збавіцелю, прабітага кап'ём, Ты даў жыцьцё для маці жыцьця Эвы, якая мяне пазбавіла жыцьця, і разам з ёю мяне ажывіў.<br>
<br>
44. Буду захоўваць закон Твой заўсёды і на вякі вечныя.<br>
<br>
Калі Ты распасьцёр рукі на дрэве, Ты зьяднаў усіх людзей; прабіты ў бок, Ты, Ісусе, даў усім жыцьцё і адпушчэньне грахоў.<br>
<br>
45. Буду хадзіць шырокай дарогай, бо шукаю запаветаў Тваіх.<br>
<br>
Высакародны Язэп пабожна пахаваў Цябе, Збавіцелю, як мёртвага і жахнуўся ад Твайго выгляду.<br>
<br>
46. Буду гаварыць пра Твае сьведчаньні перад уладарамі, і не пасаромеюся.<br>
<br>
Ты, Ісусе, зышоў дабравольна як мёртвы пад зямлю, і ўзьвёў ад зямлі да неба тых, што ўпалі.<br>
<br>
47. Буду цешыцца з загадаў Тваіх, якія я палюбіў.<br>
<br>
Хоць Ты, Ісусе, паказаўся мёртвым, Ты жывы як Бог і ўзводзіш ад зямлі да неба тых, што ўпалі.<br>
<br>
48. Уздыму рукі мае да запаветаў Тваіх, якія я палюбіў.<br>
<br>
Хоць Ты і паказаўся мёртвым, як Бог Ты – жывы. Ты ажывіў амярцьвелых людзей і майго забойцу ўмярцьвіў.<br>
<br>
49. Буду разважаць над Тваімі законамі.<br>
Якою радасьцю і слодыччу Ты напоўніў тых, што ў апраметнай, калі Ты зазьзяў ясным сьвятлом у змрочнай бездані.<br>
<br>
50. Прыгадай слузе Твайму слова Тваё, бо Ты даў мне надзею на яго.<br>
<br>
Пакланяюся цярпеньням, слаўлю пахаваньне, узьвялічваю дзяржаву Тваю, Чалавекалюбча, бо імі я вызваліўся ад згубных страсьцяў.<br>
<br>
51. Вось пацеха ў горы маім, што Тваё слова мяне ажыўляе.<br>
<br>
Навастрылі меч на Цябе, але меч ступіўся, і меч, што сьцярог рай, быў адхілены.<br>
<br>
52. Гордыя зьневажаюць мяне, але я ад закону Твайго не адхіліўся.<br>
<br>
Авечка, калі ўбачыла, як забіваюць ейнае Ягнё, болем працятая заплакала і паклікала ўвесь статак плакаць разам з Ёю.<br>
<br>
53. Я прыгадаў, Госпадзе, Твае адвечныя прысуды і ўсьцешыўся.<br>
<br>
Хоць Ты, Хрысьце, быў пахаваны ў магіле і зышоў да пекла, Ты апаражніў магілы і пекла спустошыў.<br>
<br>
54. Жах агарнуў мяне за грэшнікаў, якія пакінулі запаветы Твае.<br>
<br>
Калі Ты, Збавіцелю, зышоў дабравольна пад зямлю, Ты ажывіў памерлых і ўзьняў іх да славы Айца.<br>
<br>
55. Твае запаветы сталіся як песьні для мяне ў зямлі майго выгнаньня.<br>
<br>
Адзін з Тройцы пацярпеў за нас у целе ганебную сьмерць. Сонца тады жахнулася, зямля задрыжэла.<br>
<br>
56. Я прыгадаў уночы імя Тваё, Госпадзе, і захаваў закон Твой.<br>
<br>
Парасткі з горкай крыніцы, нашчадкі Юды паклалі ў магілу Ісуса, які іх карміў маннаю.<br>
<br>
57. Гэта была мая ўзнагарода за тое, што я запаветы Твае захаваў.<br>
<br>
Суддзя стаў перад суддзёю, быццам падсудны, і быў асуджаны няправедна на крыжовую сьмерць.<br>
<br>
58. Я сказаў: доля мая – Ты, Госпадзе, бо захоўваю закон Твой.<br>
<br>
Горды Ізраілю, людзі–забойцы, чаму вы вызвалілі Вараву, а Хрыста аддалі на ўкрыжаваньне?<br>
<br>
59. Ад усяго сэрца малюся перад абліччам Тваім: зьмілуйся нада мною згодна са словам Тваім.<br>
<br>
Ты, што стварыў рукою сваёю Адама з зямлі, дзеля яго прыняў людзкую прыроду і аддаў сябе на ўкрыжаваньне.<br>
<br>
60. Я разважаў пра шляхі мае і скіроўваў мае крокі да Тваіх сьведчаньняў.<br>
<br>
Паслухмяны волі Айца, Ты, Слова, зышоў аж да страшнай апраметнай і ўзьняў з сабою род людзкі.<br>
<br>
61. Я быў гатовы і не ўсумніўся захаваць Твае запаветы.<br>
<br>
"Гора мне, Сьвятло сьвету! Гора мне, Сьвятло маё, Ісусе мой любы!" – Дзева клікала з плачам.<br>
<br>
62. Сеці грэшных аблыталі мяне, але я закону Твайго не забыў.<br>
<br>
Людзі–забойцы, поўныя пыхі і зайздрасьці! Пасаромцеся пахавальных палотнаў і хусты ўваскрослага Хрыста!<br>
<br>
63. Апоўначы ўстану, каб славіць Цябе за Твае праведныя прысуды.<br>
<br>
Прыйдзі, паганы вучань, забойца Госпада, аб'яві твой хцівы нораў і скажы, як ты стаўся Хрыстапрадаўцам.<br>
<br>
64. Я сябра ўсіх, хто баіцца Цябе і шануе запаветы Твае.<br>
<br>
Асьлеплены нянавісьцю няверны Юда! Чаму ты кажаш, што любіш людзей, прадаўшы Міра, якому няма цаны?<br>
<br>
65. Зямля поўная міласэрнасьці Тваёй, Госпадзе: навучы мяне запаветам Тваім.<br>
<br>
Якую цану ты дастаў за нябеснае Міра? Што атрымаў узамен? Ты атрымаў шаленства сабе, пракляты шатан.<br>
<br>
66. Ты ўчыніў дабро слузе Твайму, Госпадзе, згодна са словам Тваім.<br>
<br>
Калі ты так любіш бедных і шкадуеш міра, вылітае для ачышчэньня душы, дык чаму ты за золата прадаў Жыцьцядаўца?<br>
<br>
67. Навучы мяне добраму розуму і веданьню, бо пакладаюся на Твае загады.<br>
<br>
"Слова Божае, Радасьць мая! Як мне вытрымаць Тваё трохдзённае пахаваньне? Маё матчынае сэрца рвецца ад болю".<br>
<br>
68. Я блудзіў, пакуль не скарыўся, а цяпер захоўваю слова Тваё.<br>
<br>
"Хто дасьць мне крыніцы сьлёзаў, – Боганявеста Дзева казала, – каб мне плакаць па салодкім Ісусе?"<br>
<br>
69. Добры Ты, Госпадзе: у дабрыні Тваёй навучы мяне запаветам Тваім.<br>
<br>
"Горы, узгоркі і ўсе людзі, плачце разам са мною, Маці Бога вашага!"<br>
<br>
70. Намовы гордых памножыліся супраць мяне: я ж усім сэрцам захоўваю запаветы Твае.<br>
<br>
"Калі ўбачу Цябе зноў, Збавіцелю, Сьвятло спрадвечнае, радасьць і асалода сэрца майго?" – Дзева з плачам гукала.<br>
<br>
71. Сэрцы іх наліліся тлушчам: я ж знаходжу суцяшэньне ў законах Тваіх.<br>
<br>
Бы кутні камень, Ты, Хрысьце, быў абсечаны і, як Крыніца жыцьця, праліў усім струмень жывой вады.<br>
<br>
72. Добра, што Ты скарыў мяне, каб я мог спазнаць запаветы Твае.<br>
<br>
З боку Твайго, быццам з крыніцы, плыве падвойны струмень. Гэта – напой, што дае нам несьмяротнае жыцьцё.<br>
<br>
73. Закон словаў Тваіх лепшы за горы золата і срэбра.<br>
<br>
З уласнае волі Ты, Слова, быў пакладзены ў магілу; але жывеш і ўздымаеш людзей, як прадказаў, уваскрасеньнем Тваім.<br>
<br>
<strong>Слава...</strong><br>
<br>
Хвалім Цябе, Слова і Бога ўсіх, разам з Айцом і Духам Тваім Сьвятым, і славім Боскае пахаваньне Тваё.<br>
<br>
<strong>Цяпер...</strong><br>
<br>
Славім Цябе, Багародзіца чыстая, і з вераю пакланяемся трохдзённаму пахаваньню Сына Твайго і Бога нашага.<br>
<br>
Калі Цябе, Жыцьцядаўча Хрысьце, паклалі ў магілу, анельскія хоры жахнуліся, убачыўшы Тваё паніжэньне.<br>
<br>
<font color="#d00505"><strong>Сьвятар:</strong></font> Яшчэ і яшчэ ў супакоі Госпаду памолімся.<br>
<br>
<strong><font color="#d00505">Людзі:</font></strong> Госпадзе, зьмілуйся.<br>
<br>
<strong><font color="#d00505">Сьвятар:</font></strong> Заступіся, зжалься, збаў і сьцеражы нас, Божа, ласкаю Тваёю.<br>
<br>
<font color="#d00505"><strong>Людзі:</strong></font> Госпадзе, зьмілуйся.<br>
<br>
<strong><font color="#d00505">Сьвятар:</font></strong> Успамянуўшы найсьвятую, усячыстую, найблаславёную, слаўную Ўладарку нашу Багародзіцу і заўсёды Дзеву Марыю і ўсіх сьвятых, самі сябе і адзін аднаго, і ўсё жыцьцё наша Хрысту Богу аддайма.<br>
<br>
<font color="#d00505"><strong>Людзі:</strong></font> Табе, Госпадзе.<br>
<br>
<font color="#d00505"><strong>Сьвятар:</strong></font> Хай будзе блаславёнае імя Тваё і праслаўленае валадарства Тваё, Айца, і Сына, і Сьвятога Духа, цяпер і заўсёды, і на вякі вякоў.<br>
<br>
<font color="#d00505"><strong>Людзі:</strong></font> Амін.<br>
<br>
<br>
<font color="#d00505"><strong>ДРУГОЕ СТАЯНЬНЕ</strong></font><br>
<br>
Дастойна ёсьць узьвялічваць Цябе, Жыцьцядаўча, які на крыжы рукі распасьцёр і скрышыў моц ворага.<br>
<br>
74. Рукі Твае стварылі мяне і далі мне выгляд: дай мне розум, каб я мог навучыцца запаветаў Тваіх.<br>
<br>
Дастойна ёсьць узьвялічваць Цябе, Творца ўсіх: мукамі Тваімі мы вызваліліся ад цярпеньняў і тленнасьці.<br>
<br>
75. Тыя, што баяцца Цябе, убачаць мяне і ўсьцешацца, бо я ўсклаў надзею на слова Тваё.<br>
<br>
Зямля жахнулася і сонца схавалася, калі Ты, незаходнае Сонца, Хрысьце Збавіцелю, зышоў целам у магілу.<br>
<br>
76. Ведаю, Госпадзе, што справядлівыя прысуды Твае, і што Ты слушна ўпакорыў мяне.<br>
<br>
Ты, Хрысьце, заснуў жыцьцядайным сном у магіле і ад цяжкага сну грахоўнага ўзьняў род людзкі.<br>
<br>
77. Хай міласэрнасьць Твая будзе суцяшэньнем мне, слузе Твайму, згодна са словам Тваім.<br>
<br>
"Адзіная я сярод жанчынаў, што бяз болю нарадзіла Цябе, Дзіця маё. Цяпер бачу мукі Твае, і нясьцерпны боль працінае мяне".<br>
<br>
78. Хай Твая міласэрнасьць будзе са мною, і буду жыць, бо Закон Твой – радасьць мая.<br>
<br>
Сэрафімы жахнуліся, калі ўбачылі мёртвым тут на зямлі Цябе, Сыне, які ўгары жывеш, неразьдзельны з Айцом.<br>
<br>
79. Хай пасаромеюцца гордыя, што няслушна паўсталі супраць мяне; я ж буду разважаць аб запаветах Тваіх.<br>
<br>
Заслона царкоўная разарвалася ўкрыжаваньнем Тваім, Слова, і сонца схавала сьвятло сваё, калі Ты, Сонца, зышоў пад зямлю.<br>
<br>
80. Хай да мяне прыйдуць тыя, што баяцца Цябе і ведаюць загады Твае.<br>
<br>
Той, хто напачатку загадам сваім устанавіў рух зямлі, цяпер мёртвы зыходзіць пад зямлю. Дрыжы, неба, гледзячы на гэта!<br>
<br>
81. Хай сэрца маё дасканаліцца ў законах Тваіх, каб мне ня быць пасаромленым.<br>
<br>
Ты, які стварыў чалавека рукою Тваёю, зышоў сёньня пад зямлю, каб сваёй усемагутнай сілаю ўзьняць род людзкі.<br>
<br>
82. У тузе па збаўленьні Тваім слабне душа мая: спадзяюся на слова Тваё.<br>
<br>
Хадзіце, будзем плакаць па памерлым Хрысьце, як некалі плакалі жанчыны–міраносіцы, каб і нам, як ім, пачуць: "Радуйцеся!"<br>
<br>
83. Вочы мае саслаблі ў пошуках дапамогі Тваёй: калі ж суцешыш мяне?<br>
<br>
Ты, Збавіцелю, сапраўды невычэрпнае Міра: жанчыны ж прынесьлі міра Табе, Жывому, быццам мёртваму.<br>
<br>
84. Я ссох, як скураны мех ад дыму, але на запаветы Твае не забыўся.<br>
<br>
Пахаваны, Ты, Хрысьце, зьнішчаеш пякельнае валадарства, сьмерцю сьмерць перамагаеш і людзей вызваляеш ад тленнасьці.<br>
<br>
85. Колькі дзён засталося ў слугі Твайго? Калі ж Ты ўчыніш суд над тымі, што перасьледуюць мяне?<br>
<br>
Струмені жыцьця крынічыць Мудрасьць Божая з магілы і ажыўляе тых, што знаходзяцца ў непраходным пекле.<br>
<br>
86. Выкапалі яму для мяне гордыя, што не жывуць згодна з запаветамі Тваімі.<br>
<br>
"Каб аднавіць скалечаную людзкую прыроду, Я даў сябе параніць сьмерцю ў целе маім. Дык ня бі сябе ў грудзі і ня плач, Маці мая!"<br>
<br>
87. Усе запаветы Твае праўдзівыя. Несправядліва перасьледуюць мяне, але Ты памажы мне.<br>
<br>
Ты, сьветлая Заранка справядлівасьці, зышоў пад зямлю і ўзьняў мёртвых, быццам ад сну, разагнаўшы пякельную цемру.<br>
<br>
88. Ледзь не зьмялі мяне са сьвету, але я не пакінуў запаветаў Тваіх.<br>
<br>
Жыцьцядайнае зерне, падвойнае прыродаю, сёньня са сьлязьмі сеецца ў глыбіні зямлі. Праросшы, яно прынясе радасьць усяму сьвету.<br>
<br>
89. У міласэрнасьці Тваёй захавай мне жыцьцё, і я буду захоўваць запаветы Твае.<br>
<br>
Адам спалохаўся, калі Бог хадзіў па раі; а цяпер цешыцца, бо Бог сышоў да пекла: тады ён упаў, а цепер ізноў узьнімаецца.<br>
<br>
90. Слова Тваё, Госпадзе, вечнае і непарушнае, як нябёсы.<br>
<br>
Маці Твая, Хрысьце, прыносіць сьлёзныя ахвяры Табе, які быў пакладзены ў магілу, і кліча: "Устань, Дзіця, як прадказаў!"<br>
<br>
91. Праўда Твая з пакаленьня ў пакаленьне; Ты заснаваў зямлю, і яна ўсьцяж стаіць.<br>
<br>
Язэп паклаў Цябе, Збавіцелю, з пашанаю ў магілу, і з плачам пяе адыходныя песьні Табе.<br>
<br>
92. Тваім загадам усё стаіць да сёньня, бо ўсе рэчы служаць Табе.<br>
<br>
Калі Маці Твая ўбачыла, як Цябе, Слова, прыбіваюць цьвікамі да крыжа, душа Яе была параненая цьвікамі і стрэламі горкага жалю.<br>
<br>
93. Калі б Закон Твой ня быў мне суцяшэньнем, я б загінуў у горы маім.<br>
<br>
Маці Твая горкімі сьлязьмі абмыла твар свой, калі ўбачыла, як Цябе, Слодыч усіх, пояць горкім напоем.<br>
<br>
94. Давеку не забудуся на запаветы Твае, бо імі Ты мяне ажыўляеш.<br>
<br>
"Я моцна параненая, і сэрца маё разрываецца, калі бачу няправеднае забойства Тваё, Слова" – кажа з плачам Усячыстая.<br>
<br>
95. Я Твой: збаў мяне, бо я шукаю запаветаў Тваіх.<br>
<br>
"Як закрыю салодкія вочы і вусны Твае, Слова, і як з пашанаю пахаваю цела Тваё?" – Язэп са страхам усклікнуў.<br>
<br>
96. Грэшнікі шукаюць, як мяне загубіць: я ж імкнуся да законаў Тваіх.<br>
<br>
Надмагільныя песьні пяюць Хрысту Язэп з Нікодымам, а з імі пяюць сэрафімы.<br>
<br>
97. Я бачыў мяжу кожнай дасканаласьці: запаветы ж Твае ня ведаюць межаў.<br>
<br>
Зыходзіш пад зямлю, Збавіцелю, Сонца справядлівасьці, і месяц – Маці Твая, пазбаўленая віду Твайго, – з жалю цямнее.<br>
<br>
98. Як люблю я закон Твой, Госпадзе! Увесь дзень разважаю над ім.<br>
<br>
Пекла жахнулася, Збавіцелю, калі ўбачыла, як Ты, Жыцьцядаўча, нішчыш ягонае валадарства і мёртвых спрадвеку ўзьнімаеш.<br>
<br>
99. Твае запаветы заўжды са мною: яны робяць мяне мудрэйшым за ворагаў маіх.<br>
<br>
Сонца сьвеціць пасьля ночы, а Ты, Слова, зазьзяў пасьля сьмерці, калі ўстаў з магілы, быццам жаніх з хораму.<br>
<br>
100. Я разумнейшы за маіх настаўнікаў, бо разважаю над Тваімі законамі.<br>
<br>
Зямля, што прыняла Цябе ва ўлоньне сваё, затрымцела, і трымценьнем сваім разбудзіла мёртвых.<br>
<br>
101. Я разумею больш за старэйшых ад мяне, бо захоўваю Твае запаветы.<br>
<br>
Нікодым з высакародным Язэпам памазалі Цябе, Хрысьце, мірам духмяным і ўсклікнулі: "Жахніся, неба!"<br>
<br>
102. Я стрымліваю ногі мае ад кожнага шляху благога, каб захаваць словы Твае.<br>
<br>
Ты, Сьветладаўча, зышоў пад зямлю, і з Табою памеркла сонца, усё стварэньне задрыжэла і вызнала Цябе як Творцу ўсіх.<br>
<br>
103. Не ўхіляюся ад прысудаў Тваіх, бо Ты навучаеш мяне.<br>
<br>
Камень цясаны пакрывае вуглавы Камень, і сьмяротны чалавек хавае сёньня ў магіле Бога. Жахніся, зямля!<br>
<br>
104. Якія салодкія для паднябеньня майго словы Твае, для вуснаў маіх яны саладзейшыя за мёд.<br>
<br>
Глянь на ўлюбёнага вучня Твайго і на Маці Тваю, Сыне любы мой, і скажы нам слова!" – Усячыстая з плачам усклікнула.<br>
<br>
105. Я стаў разумны праз запаветы Твае, таму ненавісны мне кожны шлях няправедны.<br>
<br>
Калі Ты, Слова, вісеў на крыжы, Ты не ўмярцьвіў тых, хто Цябе ўкрыжаваў, але як Жыцьцядавец уваскрасіў іхніх памерлых.<br>
<br>
106. Закон Твой – сьветач на шляху маім, і сьвятло на маёй сьцежцы.<br>
<br>
У Тваіх цярпеньнях Ты, Слова, ня меў ні выгляду ні красы. У Тваім уваскрасеньні Ты зазьзяў у славе і прасьвятліў Боскай красою ўсіх людзей.<br>
<br>
107. Я пакляўся захоўваць Твае справядлівыя суды.<br>
<br>
Ты, незаходнае Сьвятло, зышоў целам пад зямлю. Ня ў змозе цярпець гэта, сонца памеркла апоўдні.<br>
<br>
108. Сумны я бязьмерна. Ажыві мяне, Госпадзе, словам Тваім.<br>
<br>
Быццам верныя слугі, што апрануліся ў чорную вопратку жалобы, сонца і месяц разам згасьлі, Збавіцелю.<br>
<br>
109. Прашу Цябе, Госпадзе, прымі ахвяру вуснаў маіх і навучы мяне прысудам Тваім.<br>
<br>
"Хоць Ты быў мёртвы, сотнік пазнаў у Табе Бога. Дык як жа я, Божа мой, дакрануся рукамі да Цябе?" – Язэп усклікнуў.<br>
<br>
110. Жыцьцё маё заўсёды ў небясьпецы, але я не забываюся на закон Твой.<br>
<br>
Адам заснуў, і з боку ягонага выйшла сьмерць; цяпер Ты, Госпадзе, заснуў, і з Твайго боку пацякла крыніца жыцьця для ўсяго сьвету.<br>
<br>
111. Грэшнікі паставілі пастку на мяне, але я не адхіліўся ад запаветаў Тваіх.<br>
<br>
Ты заснуў на хвіліну і мёртвых ажывіў. Ты ўстаў, Добры, і ўзьняў з сабою тых, што заснулі адвеку.<br>
<br>
112. Сьведчаньні Твае – спадчына мая давеку: яны – радасьць сэрца майго.<br>
<br>
Ты, жыцьцядайная лаза, быў узьняты над зямлёю і даў пацячы віну збаўленьня. Слаўлю цярпеньні Твае і крыж.<br>
<br>
113. Я схіліў сэрца маё да выкананьня Тваіх загадаў.<br>
<br>
Як гэта нябесныя хоры славяць Цябе, Збавіцелю, – голага, акрываўленага, асуджанага, які церпіш нахабства тых, што ўкрыжавалі Цябе?<br>
<br>
114. Я ненавіджу крывадушнікаў і люблю Закон Твой.<br>
<br>
Непаслухмяныя і несумленныя людзі, вы ведалі, якая сьвятыня будзе адбудаваная, дык чаму вы асудзілі Хрыста?<br>
<br>
115. Ты мой шчыт і абарона, на слова Тваё спадзяюся.<br>
<br>
Вы апранулі ў вопратку ганьбы Таго, хто ўладкаваў усё, неба ўмацаваў і зямлю цудоўна ўпрыгожыў.<br>
<br>
116. Адыдзіце ад мяне, беззаконныя, і я буду захоўваць загады Бога майго.<br>
<br>
Паранены ў бок, Ты, Слова, быццам пэлікан, жыцьцядайнымі кроплямі крыві Тваёй ажывіў мёртвых дзяцей Тваіх.<br>
<br>
117. Будзь мне Заступнікам паводле слова Твайго, каб мне жыць; ня дай, каб надзея мая была пасаромленая.<br>
<br>
Некалі Ісус Навін затрымаў сонца, калі перамагаў ворагаў. Ты ж схаваўся ад усіх і перамог уладара цемры.<br>
<br>
118. Падтрымай мяне, і я збаўлюся і буду зважаць заўжды на загады Твае.<br>
<br>
Ты, добры Ісусе, не пакідаючы ўлоньня Айца, захацеў стацца чалавекам і зыйсьці да пекла.<br>
<br>
119. Ты зводзіш у нішто тых, што адступаюць ад загадаў Тваіх, бо іхнія думкі хлусьлівыя.<br>
<br>
Той, хто на водах зямлю павесіў, быў павешаны на крыжы, мёртвы пакладзены ў зямлю, і яна, ня ў змозе ўстрымацца, затрэслася ад страху.<br>
<br>
120. Усе грэшнікі на зямлі для Цябе, быццам жужаль, таму я люблю сьведчаньні Твае.<br>
<br>
"Гора мне, Сыне, – Маці з плачам казала. – Я спадзявалася бачыць Цябе Ўладаром, а вось бачу, як вісіш асуджаны на крыжы".<br>
<br>
121. Дрыжыць цела маё ад страху перад Табою, бо я баюся прысудаў Тваіх.<br>
<br>
"Габрыэль, калі ён з неба прыйшоў да мяне, аб'явіў мне, што валадарства Ісуса, Сына майго, будзе трываць вечна".<br>
<br>
122. Я ўчыніў суд і справядлівасьць: не аддай мяне тым, што крыўдзяць мяне.<br>
<br>
"Гора мне, бо вось спаўняецца прароцтва Сямёна: меч параніў сэрца маё, Эмануэль".<br>
<br>
123. Будзь парукаю слузе Твайму на дабро, хай гордыя не прыгнятаюць мяне.<br>
<br>
Пасаромцеся, юдэі, Жыцьцядаўца, якога вы забілі і які вас узьняў.<br>
<br>
124. Вочы мае саслаблі ў чаканьні збаўленьня Твайго і слова праўды Тваёй.<br>
<br>
Калі сонца ўбачыла Цябе, Хрысьце, Нябачнае Сьвятло, мёртвым без дыханьня ў магіле, яно жахнулася і схавала промні свае.<br>
<br>
125. Учыні са слугой Тваім паводле ласкі Тваёй, і навучы яго Тваім загадам.<br>
<br>
Беззаганная Маці Твая, Слова, горка плакала, калі бачыла ў магіле Цябе, невыказнага і спрадвечнага Бога.<br>
<br>
126. Я слуга Твой, настаў мяне на розум, каб мне пазнаць Твае сьведчаньні.<br>
<br>
Калі чыстая Маці Твая, Хрысьце, убачыла Цябе мёртвым, Яна ўсклікнула: "Не затрымлівайся, Жыцьцё, сярод мёртвых!"<br>
<br>
127. Ужо час Госпаду дзейнічаць, бо яны парушылі закон Твой.<br>
<br>
Пекла лютае задрыжэла ў страху, калі ўбачыла Цябе, несьмяротнае Сонца славы, і імгненна адпусьціла вязьняў сваіх.<br>
<br>
128. Дзеля гэтага я палюбіў загады Твае больш за золата, золата шчырае.<br>
<br>
Страшнае відовішча перад нашымі вачыма, Збавіцелю: Прычына жыцьця сама аддаецца на сьмерць, каб ажывіць усіх.<br>
<br>
129. Дзеля гэтага вызнаю ўсе загады Твае справядлівымі, і няправедныя шляхі ненавіджу.<br>
<br>
Бок Твой, Збавіцелю, быў прабіты кап’ём, і рукі Твае параненыя цьвікамі, каб залячыць грахоўную рану тае, што выйшла з боку Адама. О непаўстрыманасьць прабацькоў!<br>
<br>
130. Годныя подзіву загады Твае: таму душа мая захоўвае іх.<br>
<br>
Перш па сынох Рахілі плакалі ва ўсіх дамох; цяпер па Сыне Дзевы плача грамада апосталаў і Ягоная Маці.<br>
<br>
131. Тлумачэньне словаў Тваіх прасьвятляе і навучае недасьведчаных.<br>
<br>
Рукамі білі па твары Хрыста, які рукою сваёю стварыў чалавека і пашчу зьвера скрышыў.<br>
<br>
132. Адкрываю вусны мае і ўздыхаю, бо прагну запаветаў Тваіх.<br>
<br>
У песьнях мы, верныя, славім Тваё, Хрысьце, укрыжаваньне і пахаваньне, якім мы былі вызваленыя ад сьмерці.<br>
<br>
<strong>Слава...</strong><br>
<br>
Беспачатны Ойча, Сыне спрадвечны і Духу Сьвяты, прававерных хрысьціянаў умацуй у дабрыні Тваёй.<br>
<br>
<strong>Цяпер...</strong><br>
<br>
Беззаганная чыстая Дзева, што нарадзіла Жыцьцё, суцішы разлады ў Царкве, і ў дабрыні Тваёй даруй ёй супакой.<br>
<br>
Дастойна ёсьць узьвялічваць Цябе, Жыцьцядаўча, які на крыжы рукі распасьцёр і скрышыў моц ворага.<br>
<br>
<font color="#d00505"><em>Малая літанія з воклікам:</em></font><br>
Бо Ты сьвяты, Хрысьце Божа наш, які спачываеш на хэрувімскім пасадзе, і мы Табе славу аддаем, разам з адвечным Тваім Айцом, і з усесьвятым, добрым і жыватворчым Тваім Духам, цяпер і заўсёды, і на вякі вякоў.<br>
<br>
<br>
<font color="#d00505"><strong>ТРЭЦЯЕ СТАЯНЬНЕ</strong></font><br>
<br>
Усе пакаленьні, Хрысьце, пяюць песьню хвалы Твайму пахаваньню.<br>
<br>
133. Глянь на мяне і зьмілуйся нада мною, як звыкла робіш з тымі, хто любіць імя Тваё.<br>
<br>
Язэп з Арыматэі зьняў Цябе з дрэва, спавіў у пахавальнае палатно і паклаў у магілу.<br>
<br>
134. Накіруй мае крокі паводле словаў Тваіх: хай не валодае мною беззаконьне.<br>
<br>
Мудрыя міраносіцы прынесьлі Табе, Хрысьце, духмяныя алейкі.<br>
<br>
135. Выбаў мяне ад намоваў людзкіх, і я захаваю Твае запаветы.<br>
<br>
Прыйдзі, усё стварэньне, будзем разам сьпяваць пахавальныя песьні Творцу.<br>
<br>
136. Пакажы сьветласьць твару Твайго слузе Твайму і навучы мяне Тваім запаветам.<br>
<br>
Разам з мудрымі міраносіцамі памажам алейкамі Жывога, быццам мёртвага.<br>
<br>
137. Струмені сьлёз пацяклі з вачэй маіх, бо я не захоўваў запаветаў Тваіх.<br>
<br>
Тройчы блаславёны Язэпе, пахавай цела Жыцьцядаўца.<br>
<br>
138. Праведны Ты, Госпадзе, і справядлівы суд Твой. Узьнялі на Дабрачынца пяту тыя, каго Ён карміў маннаю.<br>
<br>
139. Законы, што Ты паклаў, – справядлівыя і праўдзівыя.<br>
<br>
Тыя, каго Ён карміў маннаю, прыносяць Збавіцелю жоўць і воцат.<br>
<br>
140. Руплівасьць мяне паглынае, бо ворагі мае забыліся на словы Твае. Бязьмежнае шаленства прароказабойцаў, што забілі Хрыста!<br>
<br>
141. Слова Тваё выпрабаванае, і таму слуга Твой любіць яго.<br>
<br>
Быццам неразумны слуга, вучань прадаў Бездань Мудрасьці.<br>
<br>
142. Малы я і ўпакораны: не забываюся на запаветы Твае.<br>
<br>
Пакінуўшы Збавіцеля, крывадушны Юда застаўся ў палоне.<br>
<br>
143. Справядлівасьць Твая – справядлівасьць вечная, і Закон Твой – праўда.<br>
<br>
Як сказаў Саламон: "Вусны беззаконных – яма глыбокая".<br>
<br>
144. Нягоды і гора напалі на мяне: Закон Твой – суцяшэньне маё. Пасткі і церне на крывых сьцежках беззаконьнікаў.<br>
<br>
145. Вечная справядлівасьць загадаў Тваіх: дай мне разуменьне, і буду жыць.<br>
<br>
Язэп з Нікодымам хаваюць з пашанаю мёртвага Творцу.<br>
<br>
146. Ад усяго сэрца клічу: Выслухай мяне, Госпадзе, я буду захоўваць запаветы Твае.<br>
<br>
Жыцьцядаўча Госпадзе, Ты разбурыў пекла: слава сіле Тваёй!<br>
<br>
147. Клічу Цябе: Збаў мяне, і я захаваю запаветы Твае.<br>
<br>
Усячыстая па-матчынаму заплакала, калі ўбачыла Цябе, Слова, у магіле.<br>
<br>
148. На досьвітку ўстаю і прашу дапамогі; спадзяюся на слова Тваё.<br>
<br>
"Салодкая Вясна мая, салодкае Дзіця маё! Дзе падзелася краса Твая?"<br>
<br>
149. Вочы мае ня знаюць сну ў начныя варты, каб разважаць аб словах Тваіх.<br>
<br>
Калі Ты, Слова, памёр, усячыстая Маці Твая горка заплакала.<br>
<br>
150. Пачуй голас мой, Госпадзе, у міласэрнасьці Тваёй і ажыві мяне загадам Тваім.<br>
<br>
Жанчыны прыйшлі з мірам памазаць Боскае Міра – Хрыста.<br>
<br>
151. Ужо блізка беззаконьнікі, што перасьледуюць мяне; далёкія яны ад закону Твайго.<br>
<br>
Калі Ты памёр, Божа мой, Ты ўмярцьвіў сьмерць Боскаю сілаю Тваёю.<br>
<br>
152. Блізка Ты, Госпадзе, і ўсе шляхі Твае – праўда.<br>
<br>
Ашуканец ашукаўся, і той, каго ён спакусіў, вызваляецца мудрасьцю Тваёю, Божа мой.<br>
<br>
153. Здаўна пазнаў з загадаў Тваіх, што Ты іх устанавіў давеку. Здраднік быў скінуты на самае дно пекла, у зьнішчальную яму.<br>
<br>
154. Глянь на гора маё і збаў мяне, бо я не забыўся на законы Твае.<br>
<br>
Церне і пасткі – вось шлях тройчы шалёнага і лютатага Юды.<br>
<br>
155. Судзі справу маю і збаў мяне: ажыві мяне словам Тваім.<br>
<br>
Згінуць усе, што расьпіналі Цебе, Сыне Божы і Ўладару ўсіх.<br>
<br>
156. Далёкае збаўленьне ад грэшнікаў, што ня дбаюць пра Твае запаветы.<br>
<br>
У яме гібельнай знойдуць свой канец мужы крыві.<br>
<br>
157. Шматлікія даброты Твае, Госпадзе: дай мне жыцьцё згодна з прысудам Тваім.<br>
<br>
Сыне Божы і Ўладару ўсіх, Божа і Творча мой, як гэта Ты пацярпеў мукі?<br>
<br>
158. Шмат тых, што шкодзяць мне і перасьледуюць мяне: я ж ад запаветаў Тваіх не ўхіліўся.<br>
<br>
Як авечка ягнё, так Дзева клікала Цябе, калі ўбачыла Цябе на крыжы.<br>
<br>
159. Бачу адступнікаў і брыджуся імі, бо яны словаў Тваіх не захоўваюць.<br>
<br>
Язэп з Нікодымам хаваюць жыцьцядайнае цела.<br>
<br>
160. Глянь, як я палюбіў запаветы Твае, Госпадзе, у міласэрнасьці Тваёй ажыві мяне.<br>
<br>
З параненым сэрцам Дзева ліла гарачыя сьлёзы і плакала.<br>
<br>
161. Пачатак словаў Тваіх – праўда, і вечныя ўсе прысуды Тваёй справядлівасьці.<br>
<br>
"Сьвятло вачэй маіх, Дзіця маё любае, як гэта Ты сёньня кладзешся ў магілу?"<br>
<br>
162. Князі перасьледуюць мяне без прычыны, але сэрца маё ў подзіве ад словаў Тваіх.<br>
<br>
"Ня плач, мая Маці, бо Я цярплю, каб вызваліць Адама з Эваю".<br>
<br>
163. Цешуся са словаў Тваіх як той, хто знайшоў вялікую здабычу.<br>
<br>
"Слаўлю, Сыне мой, Тваю бязьмежную добрасардэчнасьць, дзеля якой Ты церпіш".<br>
<br>
164. Несправядлівасьць ненавісная і агідная мне, а закон Твой люблю я.<br>
<br>
У спагадзе Тваёй Ты пакаштаваў воцату і жоўці, каб адмяніць першы праклён забароненага плоду.<br>
<br>
165. Сем разоў на дзень я хвалю Цябе за Твае справядлівыя прысуды.<br>
<br>
Ты, што некалі людзей Тваіх пакрываў хмарным стаўпом, быў прыбіты да крыжа.<br>
<br>
166. Супакой глыбокі тым, што любяць закон Твой – не спатыкнуцца яны.<br>
<br>
Міраносіцы, Збавіцелю, прыйшлі да магілы і прынесьлі духмяныя алейкі.<br>
<br>
167. Спадзяюся на збаўленьне Тваё, Госпадзе, і загады Твае выконваю.<br>
<br>
Устань, Добры, і з бездані апраметнай уздымі мяне.<br>
<br>
168. Душа мая захоўвае запаветы Твае і моцна любіць іх.<br>
<br>
"Устань, Жыцьцядаўча!" – Маці Твая, якая нарадзіла Цябе, кажа са сьлязьмі.<br>
<br>
169. Я захоўваю Твае запаветы і сьведчаньні, і ўсе шляхі мае перад Табою.<br>
<br>
Сьпяшайся ўваскрэснуць і суняць сум і боль Маці, якая беззаганна нарадзіла Цябе.<br>
<br>
170. Няхай малітва мая дойдзе да Цябе, дай мне разуменьне згодна са словам Тваім.<br>
<br>
Нябесныя сілы ў страху сумеліся, калі ўбачылі Цябе мёртвым.<br>
<br>
171. Хай просьба мая дойдзе да Цябе, Госпадзе, выбаў мяне згодна са словам Тваім.<br>
<br>
Дай адпушчэньне правінаў тым, што з любоўю і страхам шануюць цярпеньні Твае.<br>
<br>
172. Хай вусны мае пяюць хвалу Тваю, бо Ты навучаеш мяне Тваім запаветам.<br>
<br>
Што за страшныя і дзіўныя рэчы бачым, Слова Божае! Як гэта зямля пакрывае Цябе?<br>
<br>
173. Хай язык мой пяе славу словам Тваім, бо ўсе загады Твае справядлівыя.<br>
<br>
Некалі адзін Язэп уцякаў з Табою, Збавіцелю, а вось цяпер другі Язэп хавае Цябе.<br>
<br>
174. Хай рука Твая будзе са мною і дапамагае мне, бо я выбраў запаветы Твае.<br>
<br>
Галосіць Усячыстая Маці Твая, Збавіцелю мой, бо бачыць Цябе мёртвым.<br>
<br>
175. Прагну збаўленьня Твайго, Госпадзе; закон Твой – суцяшэньне маё.<br>
<br>
Нябесныя сілы жахнуліся ад дзіўнага і страшнага пахаваньня Твайго, Творца ўсіх.<br>
<br>
176. Хай жыве душа мая і хай хваліць Цябе, і наказы Твае хай дапамогуць мне.<br>
<br>
Міраносіцы прыйшлі на досьвітку, каб паліць магілу духмянымі алейкамі.<br>
<br>
177. Блукаю, быццам заблудная авечка: знайдзі слугу Твайго, бо я не забыўся на запаветы Твае.<br>
<br>
Дай супакой Царкве і збаўленьне людзям уваскрасеньнем Тваім.<br>
<br>
<strong>Слава...</strong><br>
<br>
Божа, адзін у Тройцы, Ойча, Сыне і Духу, зьмілуйся над сьветам.<br>
<br>
<strong>Цяпер...</strong><br>
<br>
Дай слугам Тваім, Багародзіца, бачыць Уваскрасеньне Сына Твайго.<br>
<br>
Усе пакаленьні, Хрысьце, пяюць песьню хвалы Твайму пахаваньню.<br>
<br>
<br>
<font color="#d00505"><em>Людзі адразу пачынаюць сьпяваць песьні Ўваскросныя, а сьвятар кадзіць царкву:<br>
<br>
(Тон 3)</em></font> <strong>Блаславёны Ты, Госпадзе, навучы мяне Тваім запаветам.</strong><br>
<br>
Хор анёлаў зьдзівіўся, убачыўшы сярод мёртвых Цябе, Збавіцелю, які зьнішчыў сілу сьмерці, Адама ўзьняў з сабою і ад пекла вызваліў усіх.<br>
<br>
<strong>Блаславёны Ты, Госпадзе, навучы мяне Тваіх запаветаў.</strong><br>
<br>
Чаму, вучаніцы, мяшаеце сьлёзы з алейкамі? — Сьветлы анёл міраносіцам ля магілы сказаў. — Гляньце ў магілу і пераканайцеся, што Госпад з магілы ўваскрос.<br>
<br>
<strong>Блаславёны Ты, Госпадзе, навучы мяне Тваіх запаветаў.</strong><br>
<br>
Міраносіцы на досьвітку пабеглі з плачам да магілы Тваёй, але анёл зьявіўся ім і сказаў: Час жалобы мінуў, спыніце плач і абвясьціце ўваскрасеньне апосталам.<br>
<br>
<strong>Блаславёны Ты, Госпадзе, навучы мяне Тваіх запаветаў.</strong><br>
<br>
Жанчыны-міраносіцы прынесьлі міра да магілы Тваёй, Спасе, плачучы; але анёл адазваўся да іх, кажучы: Чаму шукаеце жывога сярод мёртвых? Ён як Бог уваскрос з магілы!<br>
<br>
<strong>Слава Айцу, і Сыну, і Сьвятому Духу.</strong><br>
<br>
Паклонімся Айцу, і Ягонаму Сыну, і Духу Сьвятому, Тройцы сьвятой у адной сутнасьці, і ўсклікнем з сэрафімамі: Сьвяты, Сьвяты, Сьвяты Ты, Госпадзе.<br>
<br>
<strong>Цяпер і заўсёды, і на вякі вякоў. Амін.</strong><br>
<br>
Ты, Дзева, нарадзіўшы Жыцьцядаўца, Адама вызваліла ад граху, сум Эвы на радасьць перамяніла: Бог і Чалавек, які ўзяў цела ад Цябе, тых, што ўпалі, вярнуў да жыцьця.<br>
<br>
Алілуя, алілуя, алілуя. Слава Табе, Божа. <font color="#d00505"><em>(Тройчы)</em></font><br>
<br>
<br>
<em><font color="#d00505">Малая літанія з воклікам:</font></em><br>
Бо Ты –Уладар сьвету, Хрысьце Божа наш, і мы Табе славу аддаем, разам з адвечным Тваім Айцом, і з усесьвятым, добрым і жыватворчым Тваім Духам, цяпер і заўсёды, і на вякі вякоў.<br>
<br>
<strong><font color="#d00505">Сядальная песьня</font></strong> <em><font color="#d00505">(тон 1):</font></em> Выпрасіўшы ў Пілата найчыстае цела Тваё, Язэп агарнуў яго ў чыстае палатно, памазаў духмянымі алейкамі і ў новай магіле пахаваў. А жанчыны міраносіцы, што прыйшлі рана, клікалі: "Пакажы нам, Хрысьце, як прадказаў, уваскрасеньне Тваё!"<br>
<br>
<strong>Слава... цяпер...</strong><br>
<br>
Анёльскія хоры жахнуліся, калі ўбачылі мёртвым у магіле Таго, хто жыве ва ўлоньні Айца; разам з мёртвымі ў падзем'і яны ўславілі Яго, як Несьмяротнага Творцу і Госпада.<br>
<br>
<br>
<strong><font color="#d00505">Псалом 50</font></strong><br>
<br>
Зьмілуйся нада мною, Божа, паводле Тваёй вялікай міласэрнасьці* і паводле мноства дабротаў Тваіх адымі беззаконьне маё. <br>
<br>
Асабліва абмый мяне з віны маёй* і ад грахоў маіх ачысьці мяне. <br>
<br>
Бо беззаконьне маё я знаю* і грэх мой заўжды перада мною. <br>
<br>
Табе адзінаму я зграшыў і зло перад Табою ўчыніў.* Ты ж справядлівы ў Тваім прыгаворы і правы ў судзе Тваім. <br>
<br>
Вось я быў зачаты ў беззаконьні,* і ў граху нарадзіла мяне мая маці. <br>
<br>
Але Ты, які любіш шчырасьць сэрца,* паказаў мне глыбіню і тайны мудрасьці Тваёй. <br>
<br>
Акрапі мяне гісопам, і буду чысты,* абмый мяне, і стану бялейшы за сьнег. <br>
<br>
Дай мне пачуць голас радасьці і вясельля:* хай узрадуюцца ўпакораныя косьці. <br>
<br>
Адвярні твар Твой ад маіх бясчынстваў* і ачысьці мяне ад усіх грахоў маіх. <br>
<br>
Сэрца чыстае ствары ва мне, Божа,* і дух правы абнаві ў нутры маім. <br>
<br>
Не адкінь мяне ад Твайго аблічча* і Духа Твайго Сьвятога не адымі ад мяне. <br>
<br>
Вярні мне радасьць Твайго збаўленьня* і ўмацуй ува мне дух ахвярнасьці. <br>
<br>
Буду навучаць грэшнікаў шляхоў Тваіх,* і грэшнікі зноў вернуцца да Цябе. <br>
<br>
Вызвалі мяне ад крыві пралітай, Божа, Божа майго збаўленьня:* хай язык мой у радасьці славіць Тваю справядлівасьць. <br>
<br>
Адчыні мае вусны, Госпадзе,* і вусны мае пачнуць абвяшчаць хвалу Тваю. <br>
<br>
Калі б Ты захацеў ахвяры, я даў бы яе:* на цэлапаленьні, аднак, Ты не глядзіш прыхільна. <br>
<br>
Ахвяра Богу — дух скрушлівы:* сэрцам пакорным і поўным скрухі Ты, Божа, не пагардзіш. <br>
<br>
Пакажы, Госпадзе, з ласкі Тваёй спагаду Сыёну:* хай муры Ерусаліму будуць зноў узьнесеныя. <br>
<br>
Тады глянеш прыхільна на правыя ахвяры, дары і цэлапаленьні:* тады ўскладуць цялят на Твой ахвярнік.<br>
<br>
<br>
<font color="#d00505"><strong>КАНОН</strong> <em>(тон 6)</em><br>
<br>
<strong>Песьня 1</strong><br>
<br>
<em>Ірмас:</em></font> Таго, хто некалі прыгнятальніка і мучыцеля пакрыў хваляй марскою, у зямлю хаваюць дзеці тых, каго Ён збавіў; мы ж, як тады жанчыны, славім у песьнях Госпада, бо Ён уславіўся.<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Госпадзе Божа мой, разьвітальны гімн і надмагільную песьню пяю Табе, бо Ты пахаваньнем сваім адчыніў мне дзьверы жыцьця і сьмерцю сьмерць і пекла перамог.<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Усе стварэньні ў небе і на зямлі жахнуліся, калі ўбачылі Цябе ўгары на пасадзе і долу мёртвым у магіле. Недасяжная для розуму сьмерць Твая, Жыцьцядаўча.<br>
<br>
<strong>Слава... цяпер...</strong><br>
<br>
Каб напоўніць усё славаю Тваёю, Ты зышоў у апраметную зямлі; ад Цябе не схаваўся стан мой, што ад Адама: пахаваны, Ты абнаўляеш мяне, тленнага чалавека.<br>
<br>
<em><font color="#d00505">Ірмас:</font></em> Таго, хто некалі прыгнятальніка і мучыцеля пакрыў хваляй марскою, у зямлю хаваюць дзеці тых, каго Ён збавіў; мы ж, як тады жанчыны, славім у песьнях Госпада, бо Ён уславіўся.<br>
<br>
<em><font color="#d00505">Заўвага: Такім жа чынам сьпяваюцца ўсе наступныя песьні канона.</font></em><br>
<br>
<strong><font color="#d00505">Песьня 3</font></strong><br>
<br>
<em><font color="#d00505">Ірмас:</font></em> Убачыўшы павешаным на месцы пакараньня Цябе, які на водах павесіў зямлю, усё стварэньне задрыжэла ад вялікага страху і ўсклікнула: "Ніхто не сьвяты, апроч Цябе, Госпадзе".<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Ты даў нам знакі і доказы пахаваньня Твайго ў мностве вобразаў; а сёньня Ты, Госпадзе і Ўладару, адкрыў тайну Тваю ў пекле тым, што клічуць: "Ніхто не сьвяты, апроч Цябе, Госпадзе".<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Ты распасьцёр рукі на дрэве і сабраў падзеленых; спавіты ў пахавальнае палатно ў магіле, Ты зьнішчыў аковы, што трымалі вязьняў, і тыя ўсклікнулі: "Ніхто не сьвяты, апроч Цябе, Госпадзе".<br>
<br>
<strong>Слава... цяпер...</strong><br>
<br>
Калі Ты, Незьмяшчальны, быў з уласнай волі пахаваны ў запячатанай магіле, Ты паказаў сілу Тваю тым, што з удзячнасьцю клічуць: "Ніхто не Сьвяты, апроч Цябе, Госпадзе".<br>
<br>
<em><font color="#d00505">Ірмас:</font></em> Убачыўшы павешаным на месцы пакараньня Цябе, які на водах павесіў зямлю, усё стварэньне задрыжэла ад вялікага страху і ўсклікнула: "Ніхто не сьвяты, апроч Цябе, Госпадзе".<br>
<br>
<em><font color="#d00505">Малая літанія з воклікам:</font></em><br>
Бо Ты Бог наш, і Табе славу аддаем, Айцу, і Сыну, і Сьвятому Духу, цяпер і заўсёды, і на вякі вякоў.<br>
<br>
<strong><font color="#d00505">Сядальная песьня</font></strong> <em><font color="#d00505">(тон 1):</font></em> Воі, якія сьцераглі магілу Тваю, Збавіцелю, амярцьвелі ад выгляду сьветлага анёла, які абвясьціў жанчынам уваскрасеньне. Славім Цябе, Зьнішчальніку тленнасьці, і прыпадаем да Цябе, адзінага Бога нашага, які ўваскрос з магілы.<br>
<br>
<strong><font color="#d00505">Песьня 4</font></strong><br>
<br>
<em><font color="#d00505">Ірмас:</font></em> У прадбачаньні Твайго Боскага спусташэньня на крыжы, Авакум жахнуўся і ўсклікнуў: "Ты, блаславёны і ўсемагутны Госпадзе, зьнішчыў уладу моцных і зышоў да тых, што ў апраметнай".<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Ты сёньня асьвяціў сёмы дзень, які некалі блаславіў, калі адпачыў ад працы. Ты, Збавіцелю мой, прыводзіш да быцьця і абнаўляеш усё і, захоўваючы суботу, адбудоўваеш.<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Ты перамог сілаю Тваёю: калі душа Твая была аддзеленая ад цела. Ты, Слова, разарваў путы сьмерці і пекла.<br>
<br>
<strong>Слава... цяпер...</strong><br>
<br>
Пекла напоўнілася горыччу, калі сустрэла Цябе, Слова: яно ўбачыла абагаўлёнага чалавека, параненага але ўсемагутнага; і, ня ў змозе вытрываць гэта, у страху адступіла.<br>
<br>
<em><font color="#d00505">Ірмас:</font></em> У прадбачаньні Твайго Боскага спусташэньня на крыжы, Авакум жахнуўся і ўсклікнуў: "Ты, блаславёны і ўсемагутны Госпадзе, зьнішчыў уладу моцных і зышоў да тых, што ў апраметнай".<br>
<br>
<strong><font color="#d00505">Песьня 5</font></strong><br>
<br>
<em><font color="#d00505">Ірмас:</font></em> Ісая сярод нядрэмнай ночы ўбачыў незаходнае сьвятло прыйсьця Твайго, Хрысьце, дзеля Тваёй любові да нас, і ўсклікнуў голасна: "Мёртвыя ўваскрэснуць, і ўстануць тыя, што ў магілах, і ўсё зямное стварэньне ўзрадуецца".<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Ты, Творча, прыняў выгляд стварэньня, і абнаўляеш усіх; пахавальныя палотны і магіла сьведчаць, Слова, аб таямніцы Тваёй. Высакародны дарадца выконвае раду Таго, хто нарадзіў Цябе і ў Табе слаўна абнавіў мяне.<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Боскай сілаю Тваёю Ты адмяняеш сьмерцю сьмерць і тленнасьць пахаваньнем. Ты робіш несьмяротнай прыроду, якую Ты ўспрыняў, бо цела Тваё ня бачыла тленнасьці, і душа Твая не засталася ў апраметнай.<br>
<br>
<strong>Слава... цяпер...</strong><br>
<br>
Народжаны ад Дзевы і прабіты ў бок, Ты, Творча мой, явіў Яе нам як новую Эву. Сам жа Ты стаўся новым Адамам: заснуў звышпрыродна прыродным сном і як Усемагутны ўзьняў жыцьцё ад сну і тленнасьці.<br>
<br>
<em><font color="#d00505">Ірмас:</font></em> Ісая сярод нядрэмнай ночы ўбачыў незаходнае сьвятло прыйсьця Твайго, Хрысьце, дзеля Тваёй любові да нас, і ўсклікнуў голасна: "Мёртвыя ўваскрэснуць, і ўстануць тыя, што ў магілах, і ўсё зямное стварэньне ўзрадуецца".<br>
<br>
<strong><font color="#d00505">Песьня 6</font></strong><br>
<br>
<em><font color="#d00505">Ірмас:</font></em> Узяты, але не ўтрыманы ў нутры кіта, Ёна даў нам вобраз Твайго цярпеньня і пахаваньня. Ён, быццам з хораму, выйшаў з нутра зьвера і крыкнуў вартаўнікам: "Гэй, вы, што пакінулі міласэрнасьць, дарэмна і бескарысна трымаеце варту".<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Цябе катавалі, але не разьядналі з целам, якое Ты, Слова, прыняў. Хоць сьвятыня Твая была разбураная цярпеньнямі, зьяднаньне Боскай і чалавечай прыродаў у адной асобе засталося непарушным; бо ў абедзьвюх Ты застаешся адзіным Сынам і Словам Божым, Богам і Чалавекам.<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Чалавеказабойчае але не богазабойчае было злачынства Адама. Таму, калі прырода цела Твайго пацярпела, Боства Тваё засталося непадуладным цярпеньням. Ты перамяніў тленнае на нятленнае, і ўваскрасеньнем Тваім адчыніў крыніцу несьмяротнасьці.<br>
<br>
<strong>Слава... цяпер...</strong><br>
<br>
Пекла пануе над сьмяротнымі людзьмі, але ня вечна; калі Ты, магутны Збавіцелю, быў пакладзены ў магілу, Ты ключы сьмерці зламаў і прапаведаваў сапраўднае вызваленьне тым, што адвеку спалі ў магілах, сам стаўшыся Першынцам з мёртвых.<br>
<br>
<em><font color="#d00505">Ірмас:</font></em> Узяты, але не ўтрыманы ў нутры кіта, Ёна даў нам вобраз Твайго цярпеньня і пахаваньня. Ён, быццам з хораму, выйшаў з нутра зьвера і крыкнуў вартаўнікам: "Гэй, вы, што пакінулі міласэрнасьць, дарэмна і бескарысна трымаеце варту".<br>
<br>
<font color="#d00505"><em>Малая літанія з воклікам:</em></font><br>
Бо Ты – Уладар сьвету і Збавіцель душ нашых, і мы Табе славу аддаем, Айцу, і Сыну, і Сьвятому Духу, цяпер і заўсёды, і на вякі вякоў.<br>
<br>
<strong><font color="#d00505">Кандак</font></strong> <em><font color="#d00505">(тон 6):</font></em> Той, хто зачыніў бездань, ляжыць мёртвы, і як сьмяротны кладзецца ў магілу. Жанчыны, што прыйшлі памазаць Яго духмянымі алейкамі, горка плакалі і казалі: "Найблаславёная гэтая субота, бо ў яе Хрыстос заснуў, каб уваскрэснуць на трэці дзень".<br>
<br>
<em><font color="#d00505">Ікас:</font></em> Той, хто трымае ўсё, узьнёсься на Крыж, і ўсё стварэньне плача, бо бачыць Яго голым на дрэве; сонца схавала промні свае, і зоркі памерклі; зямля ў вялікім страху скалынулася, і мора ўцякло, скалы патрэскаліся, многія магілы адчыніліся, і целы сьвятых выйшлі з іх. Пекла ўнізе стогне, габрэі раяцца, як схаваць Хрыстова ўваскрасеньне, а жанчыны клічуць: "Найблаславёная гэтая субота, бо ў яе Хрыстос заснуў, каб уваскрэснуць на трэці дзень".<br>
<br>
<strong><font color="#d00505">Песьня 7</font></strong><br>
<br>
<em><font color="#d00505">Ірмас:</font></em> Цуд, большы за ўсе цуды! Той, хто выбавіў юнакоў з вогненнай печы, у магіле мёртвы ляжыць для нашага збаўленьня; і мы пяём: "Збавіцелю Божа, блаславёны Ты!"<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Пекла было параненае, калі прыняла да сябе Параненага ў бок кап'ём. Яно стогне, бо чуе, што яго паглынае Боскі агонь для нашага збаўленьня; і мы пяём: "Збавіцелю, Божа наш, блаславёны Ты!"<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Шчасьлівая магіла, што прыняла Творцу, які заснуў. Яна сталася крыніцаю боскага жыцьця для нашага збаўленьня; і мы пяём: "Збавіцелю, Божа наш, блаславёны Ты!"<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Згодна з законам жыцьця, Жыцьцё ўсіх кладзецца ў магілу, і яна стаецца крыніцаю ўваскрасеньня для збаўленьня нас, якія пяём: "Збавіцелю, Божа наш, блаславёны Ты!"<br>
<br>
<strong>Слава... цяпер...</strong><br>
<br>
У пекле, у магіле і ў раі боскасьць Хрыста заставалася неразьдзельна зьяднаная з Айцом і Духам для для нашага збаўленьня; і мы пяём; "Збавіцелю, Божа наш, блаславёны Ты!"<br>
<br>
<em><font color="#d00505">Ірмас:</font></em> Цуд, большы за ўсе цуды! Той, хто выбавіў юнакоў з вогненнай печы, у магіле мёртвы ляжыць для нашага збаўленьня; і мы пяём: "Збавіцелю Божа, блаславёны Ты!".<br>
<br>
<em><font color="#d00505">На восьмай песьні сьвятар кадзіць царкву.</font></em><br>
<br>
<strong><font color="#d00505">Песьня 8</font></strong><br>
<br>
<em><font color="#d00505">Ірмас:</font></em> Жахніся, неба, узварухніцеся, асновы зямлі, бо вось Той, які жыве на вышынях, сёньня залічаны да мёртвых і пасяляецца, быццам прыхадзень, у цеснай магіле. Юнакі, бласлаўляйце; сьвятары, слаўце ў песьнях; людзі, узьвялічвайце Яго на ўсе вякі.<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Разбураная чыстая Сьвятыня ўздымае з сабою заняпалы дом; другі Адам, які жыве ў найвышэйшых нябёсах, зышоў да глыбіняў пекла. Юнакі, бласлаўляйце; сьвятары, слаўце ў песьнях; людзі, узьвялічвайце Яго на ўсе вякі!<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
У вучняў не хапіла сьмеласьці, а Язэп Арыматэйскі паказаў вялікую мужнасьць. Убачыўшы Бога ўсіх мёртвага і голага, ён папрасіў Ягонае цела і пахаваў Яго, усклікаючы: Юнакі, бласлаўляйце; сьвятары, слаўце ў песьнях; людзі, узьвялічвайце Яго на ўсе вякі!<br>
<br>
<font color="#d00505"><em>Прыпеў:</em></font> Хвалім і бласлаўляем Госпада, пакланяемся Яму, сьпяваем і ўзьвялічваем Яго на ўсе вякі.<br>
<br>
Новы цуд! Веліч дабрыні! Невыказная спагадлівасьць! Той, хто жыве на вышынях, пад зямлёй з уласнай волі запячатаны ляжыць, і Бога абзываюць ашуканцам. Юнакі, бласлаўляйце; сьвятары, слаўце ў песьнях; людзі, узьвялічвайце Яго на ўсе вякі!<br>
<br>
<em><font color="#d00505">Ірмас:</font></em> Жахніся, неба, узварухніцеся, асновы зямлі, бо вось Той, які жыве на вышынях, сёньня залічаны да мёртвых і пасяляецца, быццам прыхадзень, у цеснай магіле. Юнакі, бласлаўляйце; сьвятары, слаўце ў песьнях; людзі, узьвялічвайце Яго на ўсе вякі.<br>
<br>
<strong><font color="#d00505">Песьня 9</font></strong><br>
<br>
<br>
<em><font color="#d00505">Ірмас:</font></em> Ня плач па Мне, Маці, угледзеўшы ў магіле Мяне, Сына Твайго, якога Ты зачала бяз семя ва ўлоньні Тваім: Я ўстану і ўслаўлюся і як Бог праслаўлю вечнай славай тых, што з вераю і любоўю ўзьвялічваюць Цябе.<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
Пры дзівосным нараджэньні Тваім, Сыне спрадвечны, я была шчасьлівая і ня чула болю. Цяпер, калі бачу Цябе, Божа мой, мёртвым і без дыханьня, меч горкага жалю раніць сэрца маё. Але ўваскрэсьні, і я буду ўзьвялічаная.<br>
<br>
<em><font color="#d00505">Прыпеў:</font></em> Слава Табе, Божа наш, слава Табе.<br>
<br>
З волі Маёй, Маці, зямля пакрывае Мяне, а стражнікі пякельныя дрыжаць пры выглядзе Мяне, апранутага ў акрываўленую вопратку адплаты. Я перамог на крыжы ворагаў Маіх, і як Бог уваскрэсну і ўзьвялічу Цябе.<br>
<br>
<strong>Слава... цяпер...</strong><br>
<br>
Няхай усё стварэньне цешыцца, і хай радуюцца ўсе людзі на зямлі, бо вораг–пекла ўзяты ў палон. Хадзіце, жанчыны, сустракайце Мяне з духмянымі алейкамі: Я вызваляю Адама з Эваю і ўвесь іхні род, і ўваскрэсну на трэці дзень.<br>
<br>
<em><font color="#d00505">Ірмас:</font></em> Ня плач па Мне, Маці, угледзеўшы ў магіле Мяне, Сына Твайго, якога Ты зачала бяз семя ва ўлоньні Тваім: Я ўстану і ўслаўлюся і як Бог праслаўлю вечнай славай тых, што з вераю і любоўю ўзьвялічваюць Цябе.<br>
<br>
<em><font color="#d00505">Малая літанія з воклікам:</font></em><br>
Бо Цябе хваляць усе сілы нябесныя, і мы Табе славу аддаем, Айцу, і Сыну, і Сьвятому Духу, цяпер, і заўсёды, і на вякі вякоў.<br>
<br>
<strong><font color="#d00505">Экзапастыляр<br>
<br>
Сьвятар:</font></strong> Сьвяты Госпад Бог наш.<br>
<br>
<strong><font color="#d00505">Людзі:</font></strong> Сьвяты Госпад Бог наш.<br>
<br>
<strong><font color="#d00505">Сьвятар:</font></strong> Сапраўды сьвяты Госпад Бог наш.<br>
<br>
<strong><font color="#d00505">Людзі:</font></strong> Сьвяты Госпад Бог наш.<br>
<br>
<strong><font color="#d00505">Сьвятар:</font></strong> Над усімі людзьмі Бог наш.<br>
<br>
<strong><font color="#d00505">Людзі:</font></strong> Сьвяты Госпад Бог наш.<br>
<br>
<br>
<strong><font color="#d00505">Псалмы пахвальныя<br>
<br>
Людзі:</font></strong> Усё, што жыве, хай хваліць Госпада.<br>
Хваліце Госпада з нябёсаў, хваліце Яго на вышынях. Табе належыцца хвала.Божа<br>
Хваліце Яго, усе анёлы Яго, хваліце Яго, усе сілы Яго. Табе належыцца хвала, Божа.<br>
<br>
<em><font color="#d00505">Верш:</font></em> Хваліце Яго за магутныя ўчынкі Яго, хваліце Яго ў бязьмежнай велічы Яго.<br>
<br>
<em><font color="#d00505">(Тон 2)</font></em> Сёньня магіла трымае Таго, хто ў руцэ сваёй трымае ўсё стварэньне; камень пакрывае Таго, хто пакрыў неба славаю; сьпіць Жыцьцё, а пекла трывожыцца, і Адам вызваляецца ад путаў. Слава провіду Твайму, Добры, паводле якога Ты як Бог споўніў усё і даў нам непрамінальны супакой Тваім усесьвятым Уваскрасеньнем.<br>
<br>
<em><font color="#d00505">Верш:</font></em> Хваліце Яго граньнем рогу, хваліце яго на ліры і гусьлях.<br>
<br>
Што мы бачым? Што за супакой у гэты дзень? Уладар вякоў, які цярпеньнямі сваімі даканаў збаўленьня, у магіле спачывае і дае нам новы супакой. Дык усклікнем Яму: "Устань, Госпадзе, судзі зямлю, бо Ты пануеш вечна, і няма межаў міласэрнасьці Тваёй".<br>
<br>
<em><font color="#d00505">Верш:</font></em> Хваліце яго звонам бубнаў і карагодамі, хваліце яго на струнах і жалейках.<br>
<br>
Прыйдзіце, глянем на Жыцьцё нашае, што ў магіле ляжыць, каб даць жыцьцё тым, што ў магілах. Прыйдзіце сёньня, глянем на Нашчадка Юды, які заснуў, і разам з прарокамі ўсклікнем Яму: "Ты лёг і заснуў як леў: хто ўздыме Цябе, Уладару? Але ўстань, Госпадзе, што дабравольна аддаў сябе за нас, сілаю сваёю. Слава Табе!"<br>
<br>
<em><font color="#d00505">Верш:</font></em> Хваліце яго на цымбалах мілагучных, хваліце Яго на цымбалах галасістых. Усё, што жыве, хай хваліць Госпада.<br>
<br>
<em><font color="#d00505">(Тон 6)</font></em> Язэп папрасіў цела Ісуса, і паклаў Яго ў новай магіле: бо належала Яму выйсьці з магілы, быццам з хораму. Госпадзе, які зьнішчыў уладу сьмерці і дзьверы райскія людзям адчыніў, слава Табе!<br>
<br>
<strong>Слава...</strong><br>
<br>
<em><font color="#d00505">(Тон 6)</font></em> Майсей даў нам таемна вобраз гэтага дня, калі сказаў: "І блаславіў Бог дзень сёмы". Гэта ёсьць блаславёная субота, дзень адпачынку, у які адзінародны Сын Божы супачыў пасьля ўсіх працаў сваіх. Памёршы згодна са збавенным провідам, Ён захаваў суботу ў целе сваім. Калі Ён вярнуўся ва Ўваскрасеньні да свайго першаснага стану, Ён даў нам жыцьцё вечнае, як адзіны Добры і Чалавекалюбец.<br>
<br>
<strong>Цяпер ...</strong><br>
<br>
<em><font color="#d00505">(Тон 2)</font></em> Найблаславёная Ты, Багародзіца Дзева, бо Той, хто прыняў цела ад Цябе, пекла паланіў, праклён адмяніў, Эву вызваліў і сьмерць умярцьвіў, а нас ажывіў. Дзеля гэтага пяём, усклікаючы: "Блаславёны Ты, Хрысьце Божа наш, які так захацеў: Слава Табе!"<br>
<br>
<strong>Сьвятар:</strong> Слава Табе, які паказаў нам сьвятло.<br>
<br>
<strong>Людзі:</strong> Слава на вышынях Богу і на зямлі супакой... <font color="#d00505"><em>(Гл. нядзельную ютрань)</em></font><br>
<br>
<em><font color="#d00505">У міжчасе сьвятар апранае ўсю сьвятарскую вопратку і выходзіць з Евангельлем. Пасьля "Сьвяты Божа..." людзі сьпяваюць наступныя трапары, падчас якіх сьвятар кадзіць плашчаніцу тройчы.<br>
<br>
(Тон 2)</font></em> Высакародны Язэп зьняў з дрэва ўсячыстае цела Тваё і, спавіўшы яго ў чыстае палатно з духмянасьцямі, у магіле новай паклаў.<br>
<br>
<em><font color="#d00505">(Тон 2)</font></em> Ты, Хрысьце, які трымаеш усё, захацеў, каб Цябе трымалі ў магіле, каб вызваліць людзей ад няволі пякельнай і, уваскросшы як несьмяротны Бог, ажывіць нас усіх.<br>
<br>
<strong><font color="#d00505">Пракімен</font></strong> <em><font color="#d00505">(Пс 43):</font></em> Устань, Госпадзе, дапамажы нам, і вызвалі нас дзеля імя Твайго.<br>
<br>
<em><font color="#d00505">Верш:</font></em> Божа, мы чулі на свае вушы, і бацькі нашыя расказалі нам.<br>
<br>
<strong>Чытаньне кнігі прарока Езэкіэля</strong><br>
<em>(Ез 37.1-14)</em><br>
<br>
На мне спачыла рука Гасподняя, і Ён вывеў мяне ў духу і паставіў сярод поля, якое было поўнае людзкіх касьцей. І абвёў мяне навокал, і было іх там на полі вельмі шмат, і ўсе былі зусім высахлыя. І сказаў мне: "Сыне чалавечы, ці гэтыя косьці ажывуць?" І я адказаў: "Госпадзе, Ты ведаеш". І сказаў мне тады: "Прарочы над імі і кажы: Косьці сухія, слухайце слова Гасподняе! Так кажа Госпад Бог касьцям гэтым: Вось дам вам духа жывога. І дам вам жылы, і вярну вам цела, пакрыю вас скураю і дам духа Майго вам, і вы ажывеце і будзеце ведаць, што Я – Госпад". І я прарочыў, як загадаў мне Госпад, і калі я прарочыў, вось пачуўся шум і трэск, і косьці пачалі злучацца адна з адной, кожная стаўшы на сваё месца. Я глянуў, і вось вярнуліся ім жылы і цела, і скура пакрыла іх, але не было ў іх духа. І сказаў мне (Госпад): "Прарочы аб духу, сыне чалавечы, прарочы і кажы: Так кажа Госпад Бог: Прыйдзі, дух, з чатырох вятроў і дыхні на гэтых мёртвых, каб яны ажылі". І я прарочыў, як мне загадана было. І прыйшоў да іх дух жыцьця, і яны ажылі і ўсталі на ногі свае – вялікае мноства іх. І сказаў мне Госпад Бог: "Сыне чалавечы, гэтыя косьці – гэта дом Ізраіля. Бо яны кажуць: высахлі косьці нашыя, загінула надзея наша, няма ўжо нас. Дзеля гэтага прарочы, сыне чалавечы і кажы: Так кажа Госпад Бог: Вось адчыню магілы вашыя і выведу вас, людзі Мае, з магілаў, і завяду да зямлі Ізраіля. І пазнаеце, што Я – Госпад, калі адчыню магілы вашыя і дастану вас з магілаў, людзі мае. Дам вам духа Майго, і ажывеце. І завяду вас да вашай зямлі, і будзеце ведаць, што Я, Госпад, выканаў тое, што абяцаў". Так кажа Госпад Бог.<br>
<br>
<strong><font color="#d00505">Пракімен</font></strong> <em><font color="#d00505">(Пс 9):</font></em> Устань, Госпадзе, Божа мой, хай узьнясецца рука Твая, не забудзь убогіх Тваіх да канца.<br>
<br>
<em><font color="#d00505">Верш:</font></em> Буду вызнаваць Цябе, Госпадзе, усім сэрцам маім, апавядаць пра ўсе цуды Твае.<br>
<br>
<strong>Чытаньне лісту сьвятога апостала Паўла да Карынцянаў</strong><br>
<br>
<em>(1 Кар 5.6-8):</em> Браты, крыху закваскі квасіць усё цеста. Дык выкіньце старую закваску, каб стацца новым цестам, бо вы прэсныя: бо Хрыстос быў прынесены ў ахвяру за нас, як наша Пасха. Дзеля гэтага будзем спраўляць сьвята не на старой заквасцы, не на заквасцы злосьці і крывадушнасьці, але на прэсным хлебе чысьціні і праўды.<br>
<br>
<em>(Гал 3.13-14): </em>Бо Хрыстос выкупіў нас ад праклёну законнага, стаўшыся за нас праклёнам, – як напісана: "Пракляты кожны, хто вісіць на дрэве", – каб блаславеньне Абрагамава сталася ў Ісусе Хрысьце ўдзелам паганаў, і каб вераю мы атрымалі абяцанага Духа".<br>
<br>
<strong><font color="#d00505">Алілуя</font></strong> <em><font color="#d00505">(Пс 67):</font></em> Хай уваскрэсьне Бог, і разьбягуцца ворагі Яго.<br>
<br>
<em><font color="#d00505">Верш 1:</font></em> Хай зьнікнуць так, як зьнікае дым і як тае воск ад агню.<br>
<br>
<em><font color="#d00505">Верш 2:</font></em> Так хай згінуць грэшнікі ад аблічча Божага, а праведнікі хай узрадуюцца.<br>
<br>
<strong>Чытаньне сьвятога Евангельля паводле Мацьвея</strong> <em>(Мц 27.62-66)</em><br>
<br>
На наступны дзень, што пасьля пятніцы, сабраліся першасьвятары і фарысэі ў Пілата і сказалі: "Спадару, мы прыпомнілі, што гэты ашуканец яшчэ за жыцьця сказаў: На трэці дзень уваскрэсну. Дык загадай ахоўваць магілу да трэцяга дня, каб часам не прыйшлі Ягоныя вучні і ня ўкралі Яго і не сказалі народу: Ён уваскрос з мёртвых. І будзе гэтае апошняе ашуканства горшае за першае. Сказаў ім Пілат: "Маеце варту, дык ідзіце і ахоўвайце магілу, як умееце". Яны пайшлі і забясьпечылі магілу, прыклаўшы пячаткі да каменя і паставіўшы варту.<br>
<br>
<strong><font color="#d00505">Сьвятар:</font></strong> Зьмілуйся над намі, Божа, паводле Тваёй вялікай міласэрнасьці, молімся Табе, пачуй нас і зьмілуйся... <em><font color="#d00505">і г. д.<br>
<br>
Усё апошняе як на нядзельнай ютрані.</font></em><br>
<br>
<font color="#d00505"><em>Водпуст:</em></font> Хрыстос, праўдзівы Бог наш, які дзеля нас, людзей, і дзеля нашага збаўленьня страшэнныя мукі, жыцьцядайны крыж і пахаваньне захацеў пацярпець, малітвамі ўсячыстае свае Маці, сьвятых слаўных і годных пахвалы апосталаў Пятра і Паўла і ўсіх сьвятых апосталаў, сьвятых і баганосных айцоў нашых і ўсіх сьвятых хай зьмілуецца над намі і збавіць нас, бо Ён Добры і Чалавекалюбец.<br>
<br>
<strong><font color="#d00505">Людзі:</font></strong> Амін.<br>
<br>
<em><font color="#d00505">Пасьля водпусту, падчас пакланеньня сьвятой Плашчаніцы, можна сьпяваць наступны трапар:<br>
<br>
(Тон 3)</font></em> Прыйдзіце, верныя, ушануем Язэпа, годнага памяці, што ўночы прыйшоў да Пілата і папрасіў у яго Жыцьцё ўсіх, кажучы: "Дай мне таго Беспрытульнага, што ня меў дзе галавы прыхіліць; дай мне таго Беднага, якога вучань фальшывы выдаў на сьмерць; дай мне таго Ўбогага, Маці якога, убачыўшы Яго на крыжы павешанага, з плачам казала: «Гора мне, Дзіця маё! Гора мне, Сьвятло вачэй маіх і наймілейшы плод улоньня майго. Сёньня спраўдзілася тое, што прадказаў у сьвятыні Сямён, бо сэрца маё меч прабіў. Ты ж замяні на радасьць уваскрасеньня плач мой»". Пакланяемся цярпеньням Тваім, Хрысьце; пакланяемся цярпеньням Тваім, Хрысьце; пакланяемся цярпеньням Тваім, Хрысьце, і сьвятому Твайму ўваскрасеньню.