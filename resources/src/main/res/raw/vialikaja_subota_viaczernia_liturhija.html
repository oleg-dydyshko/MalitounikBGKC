<!DOCTYPE HTML><strong><font color="#d00505">ВЯЛІКАЯ СУБОТА<br>
<br>
ВЯЧЭРНЯ І ЛІТУРГІЯ<br>
СЬВЯТОГА ВАСІЛЯ ВЯЛІКАГА</font></strong><br>
<br>
<font color="#d00505"><em>На <strong>“Госпадзе, Цябе клічу ...”:</strong></em></font><br>
<br>
<em><font color="#d00505">(Тон 1)</font></em> Вячэрнія нашы малітвы прымі, сьвяты Госпадзе, і дай нам адпушчэньне грахоў, бо Ты Адзіны, які паказаў сьвету ўваскрасеньне.<br>
<br>
Абыдзіце, людзі, Сыён і абдыміце яго, і аддайце славу Таму, хто ў ім з мёртвых уваскрос, бо Ён Бог наш, які выбавіў нас ад беззаконьняў нашых.<br>
<br>
Прыйдзіце, людзі, усхвалім у песьнях Хрыста і паклонімся Яму, бо Ён Бог наш, які выбавіў нас ад варожай маны.<br>
<br>
Весяліцеся, нябёсы, загрыміце, асновы зямлі, горы, радасна ўсклікніце, бо вось Эмануэль грахі нашыя да крыжа прыбіў, жыцьцё дараваў і сьмерць умярцьвіў, і як Чалавекалюбец Адама ўзьняў.<br>
<br>
<em>(Тон 8)</em> Сёньня пекла стогне і галосіць: "Лепш мне было не прымаць Народжанага ад Марыі! Ён, прыйшоўшы, зруйнаваў маю ўладу, скрышыў мядзяныя вароты, і душы, якія я дагэтуль трымала, Ён як Бог уваскрасіў". Слава, Госпадзе, крыжу Твайму і ўваскрасеньню Твайму. <em>(Двойчы)</em><br>
<br>
Сёньня пекла стогне і галосіць; "Зьнішчаная мая ўлада! Прыняла нябожчыка, быццам аднаго з памерлых, але не магу ўтрымаць Яго і з Ім трачу ўсіх, што былі пад маёй уладаю. Мела я памерлых адвеку, але вось Той будзіць усіх". Слава, Госпадзе, крыжу Твайму і ўваскрасеньню Твайму.<br>
<br>
Сёньня пекла стогне і галосіць: "Прапала валадарства маё! Укрыжавалі Пастыра, а Ён Адама ўваскрасіў. Я ж страціла тых, што былі пад маёй уладаю; каго я сілаю праглынула, цяпер вывергнула вон. Укрыжаваны апаражніў магілы, сьмерць страціла сілу сваю". Слава, Госпадзе, крыжу Твайму і ўваскрасеньню Твайму.<br>
<br>
<strong>Слава...</strong><br>
<br>
<em>(Тон 6) </em>Майсей даў нам таемна вобраз гэтага дня, калі сказаў: "І блаславіў Бог дзень сёмы". Гэта ёсьць блаславёная субота, дзень адпачынку, у які адзінародны Сын Божы супачыў пасьля ўсіх працаў сваіх. Памёршы згодна са збавенным провідам, Ён захаваў суботу ў целе сваім. Калі Ён вярнуўся ва Ўваскрасеньні да свайго першаснага стану, Ён даў нам жыцьцё вечнае, як адзіны Добры і Чалавекалюбец.<br>
<br>
<strong>Цяпер...</strong><br>
<br>
(<strong>Дагматык,</strong> <em>тон 1):</em> Сусьветную славу, што ад людзей нарадзілася і Ўладара нарадзіла, Дзьверы нябесныя, усхвалім Марыю Дзеву, анёлаў песьню і верных красу. Яна, стаўшыся небам і Боскім хорамам, зьнішчыла сьцяну варожасьці, устанавіла мір і адчыніла валадарства. Умацаваныя Ёю ў веры, мы знайшлі абаронцу ў Госпадзе, які нарадзіўся ад Яе. Дык сьмела, людзі Божыя, будзьце добрай думкі, бо Ён як усемагутны ворагаў перамог.<br>
<br>
<strong>Выхад з Евангельлем. </strong>"Сьвятло лагоднае....".<br>
<br>
<em>Пракімена няма, але адразу чытаньні.</em><br>
<br>
<strong>Чытаньне кнігі Роду</strong> <em>(Род 1.1-13)</em><br>
<br>
Спачатку Бог стварыў неба і зямлю. Зямля была неўпарадкаваная і пустая, цемра была над безданьню, і дух Божы лётаў над водамі. І сказаў Бог: "Хай будзе сьвятло!" І сталася сьвятло. І Бог убачыў, што сьвятло добрае, і аддзяліў яго ад цемры. І назваў Бог сьвятло днём, а цемру назваў ноччу. І настаў вечар і раніца – дзень першы. А потым Бог сказаў: "Хай паўстане скляпеньне сярод водаў і хай разьдзеліць назаўжды адны воды ад другіх!" І ўчыніўшы скляпеньне, Бог аддзяліў воды пад скляпеньнем ад водаў над скляпеньнем. І назваў Бог скляпеньне небам. І быў вечар, а за ім раніца – дзень другі. Тады Бог сказаў: "Хай зьбяруцца воды пад скляпеньнем у адно месца і хай пакажацца суша!" І калі гэта сталася, Бог назваў сушу зямлёю, а зборышча водаў – морам. І убачыў Бог, што гэта добра. І сказаў Бог: "Хай зямля прарасьціць зялёныя расьліны: травы, што расьсяваюць насеньне; фруктовыя дрэвы, што прыносяць плады з сямёнамі ў іх, кожнае паводле свайго роду на зямлі!" І сталася так. Зямля вывела з сябе расьліны: траву, што расьсявае насеньне, і фруктовыя дрэвы, што родзяць плады з сямёнамі паводле свайго роду. І ўбачыў Бог, што гэта добра. І настаў вечар і раніца – дзень трэці.<br>
<br>
<strong>Чытаньне кнігі прарока Ісаі</strong><em> (60:1–16)</em><br>
<br>
Устань і прасьвятліся, новы Ерусаліме, бо прыйшло сьвятло тваё, і слава Гасподняя зазьзяла над табой. Бо вось цемра пакрывае зямлю, і густы змрок ахутвае народы, а над табою зьзяе Госпад, і хвала Яго зьявілася табе. Народы пойдуць да твайго сьвятла, уладары – да зьзяньня бляску твайго. Падымі вочы і глянь навокал; вось дзеці твае сабраліся, сыны твае прыходзяць здалёк, і дачок тваіх на руках нясуць. Тады ўбачыш і зазьзяеш радасьцю, і сэрца тваё задрыжыць і пашырыцца, бо скарбы заморскія паплывуць да цябе, і багацьці народаў да цябе прыйдуць. Безьліч вярблюдаў пакрые цябе – маладыя вярблюды з Мадыяну і з Эфы. Яны ўсе прыйдуць з Сабы, несучы золата і ладан, і абвяшчаючы хвалу Гасподнюю. Усе чароды Кідару зьбяруцца каля цябе, бараны з Небатаю будуць да тваіх паслугаў. Прыйдуць, каб іх прыняць на ахвярнік Мой, і Я праслаўлю дом хвалы Маёй. Хто яны, што лятуць, як хмары, або як галубы да свайго галубятніка? Так, гэта выспы, якія чакаюць на Мяне, караблі тарсійскія ў першым шэрагу, каб прывезьці здалёку сыноў тваіх, а з імі іх срэбра і золата, з увагі на імя Госпада, каб уславіць Сьвятога Ізраіля. Чужынцы муры твае адбудуюць, а іх уладары служыць табе будуць. Бо хоць Я і ўдарыў цябе ў гневе Маім, але ў ласцы Маёй я паказаў табе Маю спагаду. Вароты твае будуць заўсёды адчыненыя, ня будуць зачыняцца ўдзень і ўночы, каб прапускаць унутр багацьці народаў і ўладароў іх, якія іх прывязуць. Бо народы і дзяржавы іх, якія ня будуць служыць табе, згінуць, і народы зьнікнуць зусім. Хвала Лібану прыйдзе да цябе разам з кіпарысам, вязам і яварам, каб упрыгожыць месца Маё сьвятое. І услаўлю месца, дзе стаяць ногі Мае. І прыйдуць да цябе з паклонам сыны прыгнятальнікаў тваіх, і ўпадуць да ног тваіх усе тыя, што пагарджалі табою. І назавуць цябе "Горадам Госпада", "Сыёнам Сьвятога Ізраіля". За тое, што ты быў апусьцелы і ўзьненавіджаны, без прыхадняў, учыню цябе хвалою давеку, радасьцю ўсіх пакаленьняў. Будзеш смактаць малако народаў, багацьці каралеўскія ўсмокчаш, і зразумееш, што Я, Госпад, – твой Збаўца, і Моцны Якуба – твой Адкупіцель.<br>
<br>
<strong>Чытаньне кнігі Выхаду</strong> <em>(Вых 12.1-11)</em><br>
<br>
Сказаў Госпад Майсею і Аарону ў зямлі ягіпецкай: "Месяц гэты будзе для вас пачаткам месяцаў, будзе першым месяцам году. Скажыце ўсяму народу Ізраіля: Дзясятага дня гэтага месяца няхай пастараецца кожны набыць для сям'і сваёй, для дому свайго, ягнё. Калі ж сям'я якая замалая, каб спажыць ягнё, хай зробяць гэта разам з суседам, які жыве найбліжэй да ягонага дому, каб быў адпаведны лік асобаў. А лічыць будзеце для спажываньня ягняці паводле таго, колькі кожны можа спажыць. Ягнё павінна быць без заганы, мужчынскага полу, аднагодак; можаце ўзяць ягнё або казьля. Будзеце захоўваць яго аж да чатырнаццатага дня гэтага месяца, а тады хай уся грамада сыноў Ізраіля зарэжа яго пад вечар. І хай возьмуць ад крыві ягняці, і пакропяць ёю дзьверы і парог дому, у якім будуць спажываць. І ўночы хай спажывуць мяса печанае на агні, з праснакамі і горкім зельлем. Ня будзеце спажываць ад яго нічога сырога, або варанага ў вадзе, а толькі сьпечанае на агні, разам з галавою, нагамі і вантробамі. І да раніцы не пакінеце нічога на наступны дзень. Калі што застанецца на наступны дзень, дык спаліце яго на агні. Калі ж будзеце яго спажываць, хай паясьніцы вашыя будуць падперазаныя, сандалі на вашых нагах і кій у вашай руцэ. Спажывайце, сьпяшаючыся, са страхам у сэрцы, бо гэта Пасха Гасподняя".<br>
<br>
<strong>Чытаньне кнігі прарока Ёны</strong><br>
<br>
Было слова Гасподняе да Ёны, сына Амітая: "Устань, ідзі ў Ніневу, горад вялікі, і кажы супраць яго, бо злачынствы яго дайшлі да Мяне". Ёна ўстаў, каб уцячы ў Тарсіс, далёка ад Госпада; прыйшоўшы ў Ёппу, знайшоў карабель, што плыў у Тарсіс, заплаціў за пераправу і сеў на яго, каб плысьці разам з імі ў Тарсіс, далёка ад твару Гасподняга. Але Госпад наслаў на мора моцны вецер, і ўзьнялася на моры вялікая бура, што, здавалася, карабель вось–вось разаб'ецца. Матросы спалохаліся, і кожны з іх пачаў клікаць свайго бога; і пачалі кідаць у мора груз з карабля, каб зрабіць яго лягчэйшым. А Ёна зышоў у самую сярэдзіну карабля, лёг і заснуў глыбокім сном. Прыйшоў да яго рулявы карабля і кажа: "Што ты сьпіш? Уставай, кліч твайго Бога, можа Ён гляне на нас ласкава, і мы ня згінем". І казалі адзін аднаму: "Хадзем, кінем жэрабя, каб даведацца, праз каго гэтае няшчасьце на нас". І кінулі жэрабя, і жэрабя ўпала на Ёну. Тады сказалі яму: "Скажы нам, з якой прычыны гэтае няшчасьце на нас. Хто ты, чым займаешся? Адкуль ідзеш? Дзе твая бацькаўшчына і з якога ты народу?". Ён адказаў ім: "Я – гэбрэй, і пакланяюся Госпаду Богу, які стварыў неба і зямлю". Людзі спалохаліся вельмі і сказалі яму: "Што ты зрабіў?". Бо ведалі гэтыя людзі, што ён уцякае ад Госпада, як сам ім прызнаўся. І спыталіся ў яго: "Што нам рабіць з табою, каб мора перастала бушаваць?". Бо мора заставалася бурным. А ён адказаў ім: "Вазьміце мяне і ўкіньце ў мора, і мора суцішыцца, бо ведаю, што праз мяне сталася гэтая вялікая бура". Але людзі гэтыя стараліся, вяслуючы, даплыць да берагу, і не маглі, бо мора не пераставала лютаваць супраць іх. Тады ўсклікнулі яны да Госпада, кажучы: "Просім Цябе, Госпадзе, не дай нам загінуць за душу гэтага чалавека, і не абцяжарвай душы нашай крывёю нявіннага, бо Ты, Госпадзе, чыніш так, як Табе падабаецца". І тады ўзялі Ёну і ўкінулі яго ў мора; і мора перастала бушаваць. І спалохаліся гэтыя людзі вельмі і прынесьлі ахвяру Госпаду, даўшы абяцаньне.<br>
Госпад загадаў вялікай рыбіне праглынуць Ёну. І быў Ёна ў нутры рыбы тры дні і тры ночы. І памаліўся Ёна Госпаду Богу свайму ў чэраве рыбы, кажучы:<br>
"У бядзе маёй я клікаў Госпада, і Ён адгукнуўся мне;<br>
З нутра апраметнай гукаў я, і Ты пачуў голас мой.<br>
Ты ўкінуў мяне ў бездань, у сэрца мора, і воды атачылі мяне.<br>
Усе воды вялікія і хвалі Твае прайшлі нада мною.<br>
І я сказаў: Адкінуты я ад вачэй Тваіх!<br>
А ўсё ж я зноў убачу сьвятыню Тваю.<br>
Воды пакрылі мяне, бездань паглынула мяне, водныя травы спавілі галаву маю.<br>
Я зышоў да асноваў гораў, засовы зямныя засталіся назаўжды за мною,<br>
Але Ты, Госпадзе, вывядзеш душу маю з апраметнай.<br>
<br>
Калі душа мая занемагла ўва мне, я згадаў Госпада, і малітва мая дайшла да Цябе, да месца сьвятога Твайго.<br>
<br>
Памыляюцца тыя, што пакланяюцца марнасьцям, адхіляюцца ад ласкі Тваёй.<br>
Я ж з голаснай падзякай прынясу ахвяру Табе, выканаю абяцанае, бо збаўленьне ў Госпада".<br>
<br>
Госпад загадаў рыбіне, і яна выкінула Ёну на сушу. І вось другі раз прамовіў Госпад да Ёны: "Устань, ідзі ў Ніневу, у горад вялікі, і кажы ім тое, што Я загадаў табе". Ёна ўстаў і пайшоў у Ніневу згодна са словам Гасподнім; а Нінева была вялікім горадам, на тры дні хады. І пачаў Ёна хадзіць па горадзе, колькі можна прайсьці ў адзін дзень, і казаць голасна: "Яшчэ сорак дзён, і Нінева будзе рабураная!". І паверылі жыхары Ніневы Богу, абвясьцілі пост, апрануліся ў зрэб'е, ад найбольшага да найменшага. І дайшло слова гэтае да караля Ніневы. Ён устаў з пасаду свайго, зьняў з сябе каралеўскую вопратку, апрануўся ў зрэб'е і сеў на попеле. І ад імя караля і дастойнікаў яго быў абвешчаны наступны загад: "Няхай людзі і жывёла, валы ўсе і авечкі не ядуць нічога, ня ходзяць на пашу і ня п'юць вады. Хай апрануцца ў зрэб'е – людзі і жывёла, – і хай моцна клічуць Бога, і хай кожны адвернецца ад благога шляху і ад няправеднасьці, якую чыніць рукамі сваімі. Хто ведае, магчыма Бог адпусьціцца і зьлітуецца над намі, адступіць ад палкага гневу свайго, і мы ня згінем". І Бог убачыў учынкі іх, што яны адвярнуліся ад сваіх благіх шляхоў; і зьлітаваўся Бог над імі, і няшчасьця, якое абяцаў паслаць на іх, не паслаў.<br>
<br>
Ёна моцна засумаваў ад гэтага і ўгневаўся. І памаліўся ён да Госпада, кажучы: "Ці ж не казаў я гэта, Госпадзе, калі яшчэ быў у маёй краіне? Таму ж я і ўцёк у Тарсіс, бо ведаў, што Ты – Бог добры і міласэрны, доўгацярплівы і шкадуеш грэшных людзей. А цяпер, Госпадзе, вазьмі душу маю, бо лепш мне памерці, чым жыць". І сказаў Госпад: "Ці слушна гневаешся?". Ёна выйшаў з гораду і затрымаўся непадалёку на ўсход ад яго, зрабіў сабе палатку і сеў у цені, каб бачыць, што робіцца ў горадзе. А Госпад узрасьціў высокі куст, каб, узьняўшыся над галавою Ёны, даў яму цень і суняў ягоны гнеў. Ёна ўсьцешыўся вельмі з куста. Але назаўтра раніцай Бог паслаў рабака, каб падтачыць куст, і ён высах. Калі сонца ўзышло, Бог паслаў гарачы ўсходні вецер, і сонца пачало паліць галаву Ёны, так што ён зусім зьнямог і прасіў сабе сьмерці, кажучы: "Лепш мне памерці, чым жыць". І сказаў Бог Ёне: "Няўжо ж ты так засумаваў дзеля куста?". Ёна адказаў: "Вельмі засумаваў, аж да сьмерці". Тады сказаў Госпад: "Ты шкадуеш расьліну, над якой ты не працаваў, якую не гадаваў, якая ў адну ноч вырасла і ў адну ноч прапала. Ці ж Мне не пашкадаваць Ніневы, вялікага гораду, у якім больш за сто дваццаць тысяч людзей, што ня ўмеюць адрозьніваць правай рукі ад левай, і мноства жывёлаў?"<br>
<br>
<strong>Чытаньне кнігі Ісуса Навіна</strong> <em>(Нав 5.10-15)</em><br>
<br>
Сыны Ізраіля сталі станам у Гільгалі, і там чатырнаццатага дня месяца вечарам сьвяткавалі Пасху на полі ля Ерыхону. Наступнага дня Пасхі елі з пладоў той краіны – праснакі і пражанае зерне. І ў той дзень, калі яны пачалі есьці з пладоў гэтае зямлі, манна перастала падаць. Сыны Ізраіля ня мелі больш манны, але жывіліся з пладоў зямлі ханаанскай.<br>
<br>
У той час, калі Ісус быў ля Ерыхону, ён узьнёс вочы і ўбачыў мужа з голым мячом у руцэ. Ісус падышоў і спытаў яго: "Ты наш, ці з варожага стану?" Той адказаў яму: "Я начальнік войскаў Госпада, і вось толькі што прыйшоў сюды". Ісус паў ніцма на зямлю і сказаў яму: "Што загадаеш, уладару, слузе твайму? " Начальнік войскаў Гасподніх адказаў Ісусу: "Скінь абутак з ног тваіх, бо месца, на якім стаіш, сьвятое". Ісус зрабіў так.<br>
<br>
<strong>Чытаньне кнігі Выхаду</strong> <em>(Вых 13.20 – 15.19)</em><br>
<br>
Сыны Ізраіля падняліся і рушылі з Сукоту, і сталі станам у Этам, на ўскраіне пустыні. А Госпад ішоў перад імі ўдзень у выглядзе хмарнага слупа, а ўночы ў выглядзе вогненнага слупа, каб сьвяціць ім, каб яны маглі падарожнічаць удзень і ўначы. Не зьнікаў ад людзей воблачны слуп удзень і слуп вогненны ўначы. І сказаў Госпад Майсею: "Скажы сыном Ізраіля, хай стануць станам перад Пігахіротам, паміж Мігдолам і морам, перад Ваал-Цэфонам; насупраць яго, на ўскраіне мора, станьце станам. Фараон скажа людзям сваім аб сынох Ізраілевых: "Заблудзіліся ў гэтай зямлі, пустыня іх акружыла". Я зраблю цьвёрдым сэрца фараона, каб гнаўся за імі; і праслаўлюся ў фараоне і ва ўсім ягоным войску, і зразумеюць егіпцяне, што Я – Госпад". Так і ўчынілі. І паведамілі караля ягіпецкага, што народ уцёк. Тады сэрца фараона і слугаў ягоных зьмянілася, і яны сказалі: "Што мы нарабілі, чаму выпусьцілі Ізраіля з нашага падданства?". І загадаў (фараон) запрэгчы сваю калясьніцу, і ўзяў з сабою сваіх людзей. І узяў шэсьцьсот калясьніцаў выбраных і ўсе іншыя калясьніцы ягіпецкія, а на кожнай з іх былі дасьведчаныя жаўнеры. Госпад зрабіў жорсткім сэрца фараона, цара ягіпецкага, і ён пагнаўся за сынамі Ізраіля, якія выйшлі, (ведзеныя) магутнай рукою. Егіпцяне ж пагналіся за імі і дагналі іх, – усе коні і калясьніцы фараона, вершнікі і войска, – калі яны стаялі станам ля мора, каля Пігахіроту, насупраць Ваал-Цэфону. Калі наблізіўся фараон, сыны Ізраіля паднялі вочы і бачаць: вось егіпцяне гоняцца сьледам за імі. І спалохаліся вельмі сыны Ізраіля і пачалі клікаць Госпада; і сказалі Майсею: "Няўжо ж няма ў Ягіпце дамавінаў, што ты прывёў нас паміраць у пустыні? Што за паслугу ты нам зрабіў, вывеўшы з Ягіпту? Ці ж не казалі мы табе яшчэ ў Ягіпце: пакінь нас у супакоі! Мы будзем служыць егіпцянам, бо лепш нам жыць у няволі, як згінуць у пустыні". На гэта адказаў Майсей людзям: "Ня бойцеся! Стойце на месцы і ўбачыце, што сёньня ўчыніць Госпад, каб вас збавіць. Бо тых егіпцянаў, якіх сёньня бачыце, ня ўгледзіце больш давеку! Госпад будзе змагацца за вас, будзьце спакойныя!"<br>
<br>
І сказаў Госпад Майсею: "Чаго клічаш Мяне? Загадай сыном Ізраілевым ісьці ў дарогу. А ты вазьмі кій твой, працягні руку тваю над морам і разьдзялі яго, і хай сыны Ізраіля пяройдуць сушаю сярод мора. Я ўчыню ўпартым сэрца фараона і слугаў ягоных, і ўсіх егіпцянаў, і яўлю на фараоне, на ягоным войску, на калясьніцах і конях ягоных славу Маю. І калі Я яўлю славу маю на фараоне, на калясьніцах і конях ягоных, тады егіпцяне зразумеюць, што Я – Госпад". І анёл Гасподні, які ішоў перад станам Ізраіля, павярнуўся і стаў ззаду іх, і хмарны слуп, што ішоў перад імі, спыніўся ззаду іх. Ён спыніўся паміж станам ягіпецкім і ізраільскім; і хмара была цемраю для аднаго стану і сьвятлом для другога. І не набліжаўся адзін стан да другога праз усю ноч. Майсей працягнуў руку сваю над морам, і Госпад адганяў цэлую ноч мора моцным ветрам паўдзённым і ўчыніў мора сухім. Вада расступілася, і сыны Ізраіля ўвайшлі сярод мора па сушы: вада была ім сьцяною па правай руцэ, і сьцяною па левай руцэ. Егіпцяне пагналіся і ўвайшлі ўсьлед за імі – усе коні фараонавы і калясьніцы, і вершнікі, – сярод мора. У ранішнюю варту Госпад глянуў з хмарнага слупа на стан егіпцянаў і змусіў яго да ўцёкаў. Колы калясьніцаў іх загразьлі, так што з цяжкасьцю перасоўваліся наперад. І закрычалі егіпцяне: "Уцякайма ад Ізраіля, бо Госпад ваюе за іх супраць егіпцянаў!" Тады Госпад сказаў Майсею: "Працягні руку над морам, і няхай воды хлынуць назад на іхнія калясьніцы і вершнікаў". Майсей працягнуў руку над морам, і вада зноў вярнулася на месца сваё, а егіпцяне, уцякаючы, беглі пад вадою. Так вось кінуў Госпад егіпцянаў сярод мора. І вада, вярнуўшыся, патапіла калясьніцы і вершнікаў, і ўсё войска фараона, што ўвайшлі ў мора сьледам за імі; ні адзін з іх не застаўся. Сыны ж Ізраіля перайшлі па сушы сярод мора, і воды для іх стаялі быццам сьцены па правай і левай руцэ. Вось так выратаваў Госпад Ізраіля ад рукі егіпцянаў, і ўбачыў Ізраіль егіпцянаў мёртвымі на беразе мора. І убачылі сыны Ізраіля сілу, з якою пабіў Госпад егіпцянаў; і спалохаліся людзі Госпада, і паверылі Яму і слузе Ягонаму Майсею. Тады Майсей і сыны Ізраіля засьпявалі вось гэтую песьню Госпаду:<br>
<br>
<strong>Чытальнік:</strong> Сьпявайма Госпаду!<br>
<br>
<strong>Людзі:</strong> Бо Ён уславіўся. <em>(Так пасьля наступных вершаў)</em><br>
<br>
<strong>Чытальнік:</strong> Каня і вершніка скінуў у мора. Сьпявайма Госпаду!<br>
<br>
- Памочнік і апякун мой стаўся маім збаўленьнем. Ён – Бог мой, і я ўслаўлю Яго; Бог айца майго – і буду ўзьвялічваць Яго. Сьпявайма Госпаду!<br>
<br>
- Госпад магутны ў вайне, Госпад – імя Яго. Сьпявайма Госпаду!<br>
<br>
- Калясьніцы фараона і сілу яго ўкінуў у мора. Сьпявайма Госпаду!<br>
<br>
- Іхніх выбраных начальнікаў патапіў у Чырвоным моры. Сьпявайма Госпаду!<br>
<br>
- Безданьню пакрыў Іх: быццам камень, паляцелі ў глыбіню. Сьпявайма Госпаду!<br>
<br>
- Правая рука Твая, Госпадзе, уславілася сілаю. Сьпявайма Госпаду!<br>
<br>
- Правая рука Твая, Госпадзе, скрышыла ворагаў, і веліччу славы Тваёй Ты сьцёр праціўнікаў. Сьпявайма Госпаду!<br>
<br>
- Паказаў Ты гнеў твой і сьцёр іх, быццам салому. Ад подыху гневу Твайго воды расступіліся. Сьпявайма Госпаду!<br>
<br>
- Воды сталі, быццам сьцены, хвалі сярод мора згусьцелі. Сьпявайма Госпаду!<br>
<br>
- Сказаў вораг: Паганюся за імі, даганю, падзялю здабычу, насычу душу маю, выну меч мой, панаваць будзе рука мая. Сьпявайма Госпаду!<br>
<br>
- Ты паслаў духа Твайго, і мора пакрыла іх; патанулі, быццам волава, у вадзе глыбокай. Сьпявайма Госпаду!<br>
<br>
- Хто сярод багоў падобны да Цябе, Госпадзе; хто падобны да Цябе ў зьзяньні сьвятасьці Тваёй? Ты магутны ва ўчынках Тваіх, Ты творыш цуды. Сьпявайма Госпаду!<br>
<br>
- Ты працягнуў правую руку Тваю, і зямля паглынула іх. Ласкаю Тваёю Ты правёў людзей Тваіх і выратаваў іх. Сьпявайма Госпаду!<br>
<br>
- І прывёў іх сілаю Тваёю да жыльля сьвятога Твайго. Пачулі аб гэтым народы і задрыжэлі, жах агарнуў жыхараў Філістыніі. Сьпявайма Госпаду!<br>
<br>
- Спалохаліся тады князі эдомскія і князі маабіцкія, жах напаў на іх: хананейцы ўсе паніклі духам. Сьпявайма Госпаду!<br>
<br>
- Хай страх і трывога нападуць на іх, перад веліччу сілы Тваёй хай скамянеюць. Сьпявайма Госпаду!<br>
<br>
- Дакуль пяройдзе народ Твой, Госпадзе, дакуль пяройдзе народ твой, які Ты прыдбаў. Сьпявайма Госпаду!<br>
<br>
- Увёўшы, пасяліў Ты іх на гары валадарства Твайго, у жыльлі Тваім, якое Ты стварыў, у сьвятыні, якую прыгатавалі рукі Твае, Госпадзе. Сьпявайма Госпаду!<br>
<br>
- Госпад пануе вечна і на век вякоў. Сьпявайма Госпаду!<br>
<br>
- Калі ўвайшла коньніца фараона з калясьніцамі і вершнікамі ў мора, паслаў на іх Госпад ваду марскую. Сьпявайма Госпаду!<br>
<br>
- Сыны ж Ізраіля прайшлі па сушы сярод мора. Сьпявайма Госпаду!<br>
<br>
- Слава Айцу, і Сыну, і Сьвятому Духу. Сьпявайма Госпаду!<br>
<br>
- Цяпер і заўсёды, і на вякі вякоў. Амін. Сьпявайма Госпаду!<br>
<br>
<strong>Людзі: </strong>Бо Ён уславіўся.<br>
<br>
<strong>Чытаньне кнігі прарока Сафоніі</strong><br>
<em>(Саф 3.8-15)</em><br>
<br>
Так кажа Госпад: "Чакайце Мяне ў дзень устаньня Майго на сьведчаньне; бо Я пастанавіў склікаць усе народы, сабраць валадарствы, каб выліць на іх Маё абурэньне, увесь жар гневу майго, бо агонь жарсьці Маёй паглыне ўсю зямлю. Тады Я дам народам чыстыя вусны, каб клікалі імя Гасподняе і каб служылі Яму аднадушна. Па тым баку рэк эфіёпскіх паклоньнікі Мае – нашчадкі Маіх выгнанцаў, – прынясуць Мне ахвяру. У той час ня будзеш саромецца тваіх благіх учынкаў. Тады Я адсуну ад цябе ўсіх пыхлівых і самаўпэўненых, і ня будзеш больш вывышацца на гары сьвятой Маёй. І пакіну сярод цябе народ убогі і пакорлівы, і ён будзе шукаць прытулку ў імю Гасподнім. Рэшта Ізраіля ня будзе чыніць злачынства і ня будзе гаварыць няпраўды, і ня знойдзецца ў вуснах іх языка здрадлівага. Яны будуць пасьвіцца і ляжаць на зямлі, і ня будзе нікога, хто б наводзіў на іх страх. Сьпявай, дачка Сыёну! Кліч радасна, Ізраіль! Радуйся і весяліся ад усяго сэрца, дачка Ерусаліму! Госпад адмяніў прысуд свой на цябе, прагнаў ворага твайго. Цар Ізраіля, Госпад, сярод цябе: не зазнаеш больш бяды.<br>
<br>
<strong>Чытаньне трэцяй кнігі Царстваў</strong><br>
<em>(3 Цар 17.8-23)</em><br>
<br>
Госпад сказаў Ільлі: "Устань і ідзі ў Сарэпту Сыдонскую і заставайся там, бо Я загадаў адной жанчыне ўдаве карміць цябе". І, устаўшы, пайшоў ён у Сарэпту Сыдонскую. Калі ён падыходзіў да брамы гораду, нейкая ўдава зьбірала там сабе дровы; дык ён паклікаў яе і сказаў: "Дай, прашу цябе, крыху вады ў кубку, каб мне напіцца". Яна пайшла, каб прынесьці, а ён клікнуў ёй усьлед: "Прынясі і кусок хлеба ў руцэ тваёй, каб мне зьесьці!" Жанчына адказала: "Як жыве Госпад Бог мой, няма ў мяне больш печыва, а толькі жменя мукі ў посудзе і крыху алівы ў гляку: і вось я назьбіраю дроваў і пайду падрыхтую мне і сыну майму страву, каб нам пад’есьці, а пасьля памерці". Ільля ж кажа ёй: "Ня бойся, але ідзі і не рабі так, як ты казала, але сьпячы перш маленькі праснак і прынясі мне: сабе ж і дзеткам тваім зробіш пазьней. Бо Госпад Бог Ізраіля кажа: Посуд з мукою ня будзе пусты, і гляк з аліваю не апарожніцца, пакуль Госпад не пашле дождж на зямлю". Жанчына пайшла і зрабіла, як сказаў ёй Ільля; і дала яму, і еў ён, і яна, і сын яе. І так было кожны дзень: посуд з мукою не апусьцеў і гляк з аліваю не апаражніўся, згодна з абяцаньнем, якое даў Госпад цераз Ільлю. Хутка пасьля здарылася, што захварэў сын гэтай жанчыны, гаспадыні дому, і хвароба яго была так цяжкая, што ён перастаў дыхаць. Тады сказала яна Ільлі: "Што ты, чалавеча Божы, хочаш ад мяне? Ці ты прыйшоў на тое, каб прыгадаць мне маю віну і ўмарыць сына майго?" І кажа Ільля жанчыне: "Дай мне сына твайго". Тады ўзяў ён яго ад яе, занёс у сьвятліцу, дзе сам жыў, і паклаў на свой ложак. І усклікнуў Ільля да Госпада, кажучы: "Гора мне, Госпадзе Божа мой! Ці Ты нават на ўдаву, у якое я жыву, наводзіш няшчасьце і дапускаеш сьмерць сына яе?" І дыхнуў на дзіця тройчы і зноў усклікнуў да Госпада, кажучы: "Госпадзе Божа мой! Прашу Цябе, хай душа гэтага дзіцяці вернецца да яго!" І Госпад пачуў голас Ільлі, і душа дзіцяці вярнулася да яго, і яно ажыла. Тады Ільля ўзяў дзіця, вынес з сьвятліцы гэтага дому і аддаў маці. І кажа ёй Ільля: "Глядзі, сын твой жывы". А жанчына кажа Ільлі: "Цяпер ведаю, што ты сапраўды чалавек Божы, і вуснамі тваімі гаворыць Госпад".<br>
<br>
<strong>Чытаньне кнігі прарока Ісаі</strong> <em>(Іс 61.10 – 62.5)</em><br>
<br>
Цешуся ў Госпадзе, бо Ён апрануў мяне ў вопратку справядлівасьці і плашчом радасьці ахінуў мяне; быццам на жаніха, усклаў на мяне вянец, і, быццам нявесту, упрыгожыў мяне дарагімі каменьнямі. Сапраўды, як зямля дае ўраджай, як гарод семя прыносіць, так узросьціць Госпад справядлівасьць і вясельле для ўсіх народаў. Дзеля Сыёну не змаўчу, і дзеля Ерусаліму не спачну, пакуль справядлівасьць Ягоная не зазьзяе як зара і збаўленьне Ягонае не загарыцца як сьветач. Тады ўсе народы ўбачаць тваю справядлівасьць, усе ўладары – хвалу тваю. І назавуць цябе новым імем, якое вымавяць вусны Гасподнія. Будзеш цудоўным вянцом у руках Госпада, каралеўскай каронай у далоні Бога твайго. Ня будуць зваць цябе больш "пакінутым", аб краіне тваёй ня скажуць, што яна "спустошаная", але назавуць цябе "маім упадабаньнем", а зямлю тваю "зашлюбленай"; бо Госпад упадабаў цябе, і зямля твая будзе заселеная. Бо як юнак бярэ сабе дзяўчыну за жонку, так будуць жыць сыны твае з табою; і як цешыцца жаніх нявестаю, так будзе цешыцца Госпад табою.<br>
<br>
<strong>Чытаньне кнігі Роду</strong> <em>(Род 22.1-18)</em><br>
<br>
Пасьля тых слоў Бог выпрабоўваў Абрагама. Ён сказаў яму: "Абрагаме!" А той адказаў: "Вось я". Бог сказаў: "Вазьмі сына твайго любага Ісаака, пайдзі ў краіну Морыю і прынясі яго там як цэлапальную ахвяру на адной з гораў, якую Я табе пакажу". Абрагам устаў рана–рана, асядлаў асла, узяў з сабою двух слугаў і сына свайго Ісаака і, нарыхтаваўшы дроваў для цэлапаленьня, пайшоў. На трэці дзень прыйшоў на месца, якое яму вызначыў Госпад Бог. Глянуўшы, Абрагам убачыў здалёку месца. І кажа Абрагам слугам сваім: "Пабудзьце тут з аслом, а я і сын пойдзем туды вось і, пакланіўшыся, вернемся. Узяў Абрагам дровы для цэлапаленьня і ўсклаў іх на Ісаака, сына свайго; узяў у рукі агонь і нож, і пайшлі яны абодва. Кажа Ісаак Абрагаму, бацьку свайму: "Ойча". Ён жа адказвае: "Што табе, дзіця?". Той жа кажа: "Вось агонь і дровы, а дзе ж ягнё для цэлапаленьня?" Абрагам адказаў: "Бог падбае сабе аб ягняці, сыне". І ішлі яны абодва разам. І прыйшлі на месца, якое паказаў яму Бог; і ўладзіў там (Абрагам) ахвярнік і расклаў дровы; і, зьвязаўшы Ісаака, сына свайго, паклаў на ахвярнік паверх дроваў. І працягнуў Абрагам руку сваю па нож, каб зарэзаць сына свайго. Але вось анёл Гасподні з неба ўсклікнуў: "Абрагаме, Абрагаме!" "Вось я", – адказаў ён. А той кажа: "Не працягні рукі тваёй на сына твайго і не зрабі яму нічога! Сёньня Я пазнаў, што ты баішся Бога, і не пашкадаваў сына твайго любага дзеля Мяне". Абрагам узьняў вочы і бачыць – вось баран адзін, заблытаны рагамі ў кустах. Абрагам пайшоў, узяў барана і прынёс яго як цэлапаленьне замест Ісаака, сына свайго. І назваў Абрагам месца гэтае "Госпад бачыць". Адсюль і сёньня кажуць: "Госпад на гары зьявіўся". І паклікаў анёл гасподні Абрагама другі раз, кажучы: "Клянуся Сабою, – кажа Госпад, – што як учыніў ты гэтае і не пашкадаваў сына твайго любага дзеля Мяне, сапраўды пабласлаўлю цябе бласлаўленьнем і дам табе нашчадкаў, як зорак у небе і як пяску на беразе мора; і нашчадкі твае атрымаюць у спадчыну гарады ворагаў; і ў семю тваім будуць блаславёныя ўсе народы зямлі за тое, што ты паслухаў голасу Майго".<br>
<br>
<strong>Чытаньне кнігі прарока Ісаі</strong> <em>(Іс 61.1-9)</em><br>
<br>
Дух Гасподні на мне, бо Ён памазаў мяне, паслаў мяне абвяшчаць добрую вестку ўбогім, лячыць раны сэрцаў зьнявераных, прапаведаваць вызваленьне палонным і вязьням свабоду, вяртаць сьляпым зрок, абвяшчаць год ласкі Гасподняй і дзень адплаты Бога нашага, суцяшаць тых, што плачуць на Сыёне, даць ім вянок замест попелу, аліву радасьці замест вопраткі жалобнай; і назавуцца яны пакаленьнем справядлівасьці, насадамі Божымі на славу. І зноў адбудуюць руіны, падымуць з развалінаў старыя будынкі, адновяць разбураны горад, што пустэчаю сьвяціў ад пакаленьняў. І прыйдуць чужынцы, будуць пасьвіць вашыя чароды, яны будуць у вас аратымі і вінаградарамі. Вы ж будзеце называцца сьвятарамі Госпада, слугамі Бога вашага. Будзеце спажываць багацьці народаў, іхняе дабро будзе вашым. Паколькі ганьба іх была падвойная, і ўдзелам іх было паніжэньне і зьнявага, дзеля гэтага на зямлі сваёй яны атрымаюць падвойную спадчыну і будуць мець вечнае шчасьце. Бо Я, Госпад, люблю праведнасьць і ненавіджу грабежніцтва і несправядлівасьць. Дам ім узнагароду праведнікаў і пакіну ім вечны запавет. І будзе вядомым сярод народаў семя іх, і ўсе, хто іх убачыць, прызнаюць, што яны – блаславёнае племя Госпада. І узрадуюцца вялікай радасьцю ў Госпадзе.<br>
<br>
<strong>Чытаньне чацьвёртай кнігі Царстваў</strong><br>
<em>(4 Цар 4.8-37)</em><br>
<br>
Аднойчы Елісей праходзіў цераз Сунам. Была там адна заможная жанчына, якая заўсёды запрашала яго зьесьці хлеба. І калі яму надарылася быць там, ён заўсёды затрымліваўся ў яе падсілкавацца. І вось кажа жанчына мужу свайму: "Я ўпэўненая, што гэта сьвяты чалавек Божы, які заўсёды прыходзіць да нас падсілкавацца. Падрыхтуем яму сьвятліцу на гары, паставім для яго ложак і стол, крэсла і лямпу: і калі прыйдзе да нас, хай там адпачывае". І вось аднаго дня Елісей прыйшоў, узышоў на гару ў сьвятліцу і лёг спаць. Пасьля кажа Гехазію, слузе свайму: "Ідзі пакліч сунамітку гэтую". Той паклікаў яе, яна стала перад ім. І кажа яму (Елісей): "Скажы ёй: ты задзівіла нас клопатамі тваімі; што хочаш, каб я зрабіў табе? Можа маеш якую просьбу да караля ці начальніка?" "Нічога мне ня трэба, – адказала яна, – жыву сярод людзей маіх". А той кажа Гехазію: "Што трэба зрабіць ёй?" Гехазі, слуга ягоны, адказаў: "Сапраўды, сына ня мае, і муж у яе ўжо стары". Кажа тады (Елісей): "Пакліч яе". Той паклікаў яе, і яна стала ў дзьвярох. І сказаў ёй: "Ад гэтай хвіліны за год будзеш мець сына". Яна ж адказала: "Не, мой спадару, чалавеча Божы, не ашуквай слугі тваёй". Але вось жанчына зачала і нарадзіла сына, якраз у час, які прадказаў Елісей. Калі хлопчык падрос, ён пайшоў аднаго дня да бацькі, да жняцоў. І пажаліўся бацьку: "Ой, галава мая, галава мая". Бацька сказаў слузе: "Адвядзі яго да маці". Той узяў хлапчо і адвёў яго да маці. І сядзеў ён на каленях у яе аж да поўдня, і памёр. Тады пайшла яна ў сьвятліцу і паклала яго на ложак Божага чалавека, зачыніла дзьверы і выйшла. Паклікала свайго мужа і сказала: "Прышлі мне кагосьці з слугаў з асьліцаю; хутка пайду да чалавека Божага і вярнуся". А ён ёй кажа: "Чаго табе ісьці да яго? Ці ж сёньня маладзік ці субота?" Яна ж адказала: "Будзь спакойны". Асядлаўшы асьліцу, сказала слузе: "Ідзі, вядзі! Не затрымлівайся ў дарозе, пакуль табе не скажу". Паехала яна і прыбыла да Божага чалавека на Кармэльскую гару. Калі чалавек Божы ўбачыў яе, сказаў слузе свайму Гехазію: "Дык гэта ж сунамітка! Бяжы ёй насустрач і спытайся: Ці ўсё добра з табою? Ці муж твой здаровы? Ці ўсё добра з хлопцам тваім?". Яна ж адказала: "Добра". І, прыйшоўшы на гару да чалавека Божага, абняла ногі ягоныя. Гехазі прыступіў, каб адцягнуць яе, але чалавек Божы сказаў: "Пакінь яе, бо душа яе поўная суму, і Госпад схаваў гэта ад мяне, не аб'явіў мне". Яна ж кажа: "Ці ж я прасіла сына ў спадара майго? Ці ж я не казала: Не ашукоўвай мяне?". Тады Елісей загадаў Гехазію: "Падперажы тваю паясьніцу, вазьмі мой кій у рукі і ідзі. Калі сустрэнеш каго, не вітай яго. А калі хто прывітае цябе, не адказвай яму. (Як прыйдзеш) пакладзі кій мой на твар дзіцятку". Але маці хлопца сказала: "Як Госпад жыве, і як жыве душа твая, не пакіну цябе". Елісей устаў і пайшоў сьледам за ёю. Гехазі выперадзіў іх і паклаў кій на хлапца, але не было ні голасу ні руху. І вярнуўся ён насустрач Елісею, кажучы: "Хлапчанё не прачнулася".<br>
Увайшоў Елісей у хату, і вось дзіцятка мёртвае ляжыць на ягонай пасьцелі. Ён увайшоў, зачыніў дзьверы, так што ўнутры было іх двох, і памаліўся Госпаду. Потым падышоў да ложка і расьцягнуўся над хлопчыкам, паклаў твар свой на твар ягоны, вочы свае на вочы ягоныя і далоні свае на ягоныя далоні, і прытуліўся да яго, так што цела хлопчыка сагрэлася. Потым уставаў, хадзіў туды і сюды, клаўся зноў на ложак і прытуляўся да яго. Нарэшце хлопец зяхнуў сем разоў і расплюшчыў вочы. Паклікаў тады ён Гехазія і кажа: "Пакліч сюды сунамітку". Той паклікаў яе. Калі яна ўвайшла, кажа ёй Елісей: "Вазьмі сына твайго". І яна, прыступілася, упала да ног ягоных і пакланілася яму, потым узяла сына свайго і выйшла.<br>
<br>
<strong>Чытаньне кнігі прарока Ісаі </strong><em>(63:11–64:4)</em><br>
<br>
<br>
Так кажа Госпад: "Дзе той, хто вывеў з вады пастыра авец сваіх? Дзе той, хто духа свайго сьвятога ўклаў у яго? Той, чыё магутнае плячо ішло па правай руцэ Майсея, хто разьдзяліў перад імі мора, уславіўшы імя сваё навекі; хто вёў іх цераз глыбіню марскую, быццам каня па стэпе, каб не спатыкнуліся? Быццам чараду, што зыходзіць у нізіну, так Дух Гасподні даў ім супачынак". Вось так Ты вадзіў народ Твой, каб учыніць сабе слаўнае імя. Глянь з неба, зірні са свайго сьвятога і пышнага пасаду! Дзе любоў Твая раўнівая, дзе спагада Твая? Бо Ты – Айцец наш. Сапраўды, Абрагам нас не пазнае і Ізраіль не прызнае нас, але Ты, Госпадзе, – Айцец наш. "Адкупіцель наш" – вось імя Тваё спрадвечнае. Чаму ж, Госпадзе, дазваляеш блудзіць нам далёка ад шляхоў Тваіх, так што сэрца стаецца нячулым да страху Твайго? Павярніся з увагі на слугаў Тваіх і на пакаленьні спадчыны Тваёй. Чаму нязбожныя ўварваліся ў сьвятое месца Тваё, і ворагі патапталі сьвятыню Тваю? Ужо здаўна мы сталіся як тыя, над якімі не пануеш і якія не клікалі ніколі імя Бога. Калі б Ты разарваў неба і зышоў, горы склубіліся б перад Табою. Быццам агонь, што паліць хвораст і ад якога вада кіпіць – вось каб так Ты даў пазнаць ворагам імя Тваё; каб задрыжэлі перад Табою народы, калі будзеш чыніць цуды над усе спадзяваньні, пра якіх ніхто ніколі ня чуў. Горы задрыжаць перад Табою. Вушы нашыя ня чулі і вочы ня бачылі, каб нейкі іншы бог чыніў тое, што Ты чыніш для тых, што ўсклалі надзею на Цябе. Выходзіш насустрач тым, што чыняць справядлівасьць і памятаюць шляхі Твае.<br>
<br>
<strong>Чытаньне кнігі прарока Ярэмы</strong> <em>(31:31–34)</em><br>
<br>
Так кажа Госпад: "Вось прыходзяць дні, калі ўчыню з домам Ізраіля, з домам Юды новы саюз. Ня той саюз, які Я ўчыніў з айцамі іх у дзень, калі Я ўзяў іх за руку, каб вывесьці з Ягіпту. Яны не захавалі саюзу, хоць Я быў іхнім Уладаром – кажа Госпад. – Не, вось які саюз учыню з домам Ізраіля – кажа Госпад, – укладу ў грудзі іх Мой закон і напішу яго ў іхніх сэрцах. І буду ім Богам, а яны будуць народам Маім. Ня будзе больш адзін аднаго навучаць, кажучы: "Пазнай Госпада". Бо ўсе, ад вялікага да малога, будуць знаць Мяне – так кажа Госпад. – Адпушчу ім іхнія правіны і не згадаю больш граху іх".<br>
<br>
<strong>Чытаньне кнігі прарока Данілы</strong><em> (Дан 3.1-90)</em><br>
<br>
У год васемнаццаты цар Навухаданосар зрабіў залатую статую, вышынёю ў шэсьцьдзесят лакцёў і шырынёю ў шэсьць лакцёў. І паставіў яе на полі Даір у краіне Бабілёнскай. Тады паслаў цар Навухаданосар сабраць князёў, ваяводаў, намесьнікаў, гетманаў, скарбнікаў, судзьдзяў, райцаў і старастаў, і ўсіх месных урадоўцаў, загадаўшы ім прыйсьці на адкрыцьцё статуі, якую паставіў цар Навухаданосар. І сабраліся ўсе намесьнікі, ваяводы, гетманы, судзьдзі, скарбнікі, высокія ўрадоўцы і старасты на адкрыцьцё статуі, якую паставіў цар Навухаданосар. І сталі яны перад статуяй, якую паставіў цар Навухаданосар. Тады вястун абвясьціў моцным голасам: "Ведайце, усе расы, народы і плямёны, як толькі пачуеце гук трубы, жалейкі, цымбалаў, гарфы, гусьляў і ўсялякіх музычных прыладаў, паўшы ніцма, пакланіцеся залатой статуі, якую паставіў цар Навухаданосар. А хто не ўпадзе і не паклоніцца, той будзе адразу ўкінуты ў распаленую агнём печ". Дзеля гэтага, калі ўсе народы пачулі гук трубы, жалейкі, цымбалаў, гарфы, гусьляў і ўсялякіх музычных прыладаў, дык усе народы, плямёны і расы, паўшы ніцма, пакланіліся залатой статуі, якую паставіў цар Навухаданосар. У тым часе падышлі некаторыя халдэі са скаргаю на гэбрэяў. Яны сказалі цару Навухаданосару: "Цар, жыві вечна! Ты, цар, даў загад, каб кожны чалавек, калі пачуе гук трубы, жалейкі, цымбалаў, гарфы, гусьляў і ўсялякіх музычных прыладаў, паў ніцма і пакланіўся залатой статуі; а хто не ўпадзе і не паклоніцца, будзе ўкінуты ў распаленую агнём печ. Знайшліся аднак гэбрэі, якіх ты паставіў над справамі краіны Бабілёнскай, Сыдрах, Місах і Абдэнаго, якія не паслухаліся загаду твайго, цар, багом тваім ня служаць і залатой статуі, якую ты паставіў, не пакланяюцца". Тады Навухаданосар загарэўся лютым гневам і загадаў прывесьці Сыдраха, Місаха і Абдэнаго. І прывялі іх да цара. Набухаданосар сказаў ім: "Ці вы, Сыдрах, Місах і Абдэнаго, сапраўды ня хочаце служыць багом маім і пакланіцца залатой статуі, якую я паставіў? Цяпер, калі вы гатовыя, як толькі пачуеце гук трубы, жалейкі, цымбалаў, гарфы, гусьляў і ўсялякіх музычных прыладаў, паўшы ніцма, пакланіцеся залатой статуі, якую я паставіў; калі ж не паклоніцеся, дык у той жа час будзеце ўкінутыя ў распаленую агнём печ: які тады бог выбавіць вас ад маёй рукі?". У адказ Сыдрах, Місах і Абдэнаго сказалі цару Набухаданосару: "Мы ня маем патрэбы адказваць табе на гэта. Бог наш, якому служым, моцны выбавіць нас з распаленай печы і ад тваёй, цару, рукі. Калі ж не, дык хай табе, цару, будзе ведама, што мы тваім багом служыць ня будзем, і не паклонімся залатой статуі, якую ты паставіў". Тады Навухаданосар загарэўся злосьцю на Сыдраха, Місаха і Абдэнаго і загадаў распаліць печ у сем разоў мацней, як звычайна яе распальвалі. І самым дужым мужом з войска загадаў зьвязаць Сыдраха, Місаха і Абдэнаго і ўкінуць іх у распаленую печ.<br>
Тады зьвязалі гэтых мужоў разам з іх ніжняй і верхняй вопраткай, з завоямі на галовах і іншым адзеньнем, і ўкінулі ў распаленую печ. А дзеля таго, што царскі загад быў суровы і печ была цераз меру распаленая, агонь спаліў тых людзей, якія ўкідалі Сыдраха, Місаха і Абдэнаго. І вось тыя тры мужы – Сыдрах, Місах і Абдэнаго, – зьвязаныя, упалі ў печ, распаленую агнём. І хадзілі яны сярод агню, і славілі Бога, і бласлаўлялі Госпада.<br>
<br>
І Азарыя, стаўшы з імі сярод печы, памаліўся так; Блаславёны Ты, Божа айцоў нашых, і імя Тваё ўсяхвальнае і праслаўленае давеку.<br>
<br>
Ты праведны ва ўсім, што ўчыніў з намі, і ўсе дзеі Твае праўдзівыя, усе шляхі Твае правыя, і прысуды Твае справядлівыя.<br>
Прысуды Твае слушныя ва ўсім, што Ты наслаў на нас і на сьвятое места айцоў нашых, Ерусалім. Прысуд Твой справядлівы з прычыны грахоў нашых.<br>
<br>
Бо мы зграшылі і ўчынілі беззаконьне, адступіўшыся ад Цябе; Мы зграшылі ва ўсім, ня слухаліся запаветаў Тваіх,<br>
Не захоўвалі іх і не рабілі таго, што Ты загадаў нам дзеля нашага дабра.<br>
Усё, што ты наслаў на нас і ўсё, што Ты ўчыніў з намі, зрабіў Ты згодна са справядлівым прысудам Тваім.<br>
<br>
Ты аддаў нас у рукі ворагаў беззаконных, адступнікаў мярзотных і несправядлівага і найгоршага на ўсёй зямлі цара.<br>
<br>
І цяпер нам няма як раскрыць вусны: ганьба і сорам пакрылі слугаў Тваіх і тых, што Цябе шануюць.<br>
<br>
Не адкідай нас да канца дзеля імя Твайго і не разрывай запавету Твайго;<br>
<br>
Не адбірай ад нас міласэрнасьці Тваёй дзеля Абрагама, любага Твайго, і Ісаака, слугі Твайго, і Ізраіля, сьвятога Твайго,<br>
Якім Ты абяцаў што памножыш нашчадкаў іх, як зоркі на небе і як пясок на беразе мора.<br>
<br>
Госпадзе, мы сталі меншыя за ўсе народы, прыніжаныя на ўсёй зямлі праз нашыя грахі.<br>
<br>
Няма ў нас ні князя, ні правадыра, ні прарока, ні цэлапаленьняў, ні ахвяраў, ні прынашэньняў, ні кадзіла, ні месца, куды прыносіць першыя плады – каб здабыць Тваю міласэрнасьць.<br>
<br>
Але прымі нас дзеля сэрца скрушлівага і ўпакоранага духа! Як цэлапаленьні бараноў, як тлустыя ягняты,<br>
<br>
так хай перад Табою будзе сёньня нашая ахвяра, якую хочам прынесьці Табе, бо тыя, што спадзяюцца на Цябе, не пасаромеюцца.<br>
<br>
І цяпер усім сэрцам ідзем сьледам за Табою; мы баімся Цябе і шукаем аблічча Твайго – дык не пасаром нас!<br>
<br>
Але ўчыні з намі згодна з Тваёй спагадай і вялікай міласэрнасьцю.<br>
<br>
Выратуй нас сілаю Тваёю і дай хвалу імю Твайму, Госпадзе!<br>
<br>
Хай пасаромеюцца ўсе тыя, што чыняць зло слугам Тваім; хай будуць пасаромленыя і пазбаўленыя ўсёй сваёй магутнасьці, хай сіла іхняя згіне.<br>
<br>
Няхай знаюць, што Ты, Госпадзе – Бог адзіны, слаўны на ўвесь сусьвет!<br>
<br>
Царскія слугі, што ўкінулі іх, не пераставалі распальваць печ нафтаю, смалою, шмацьцём і хворастам. І полымя ўздымалася над печчу на сорак дзевяць лакцёў, і выбухала, і паліла тых халдэяў, што былі блізка ля печы. А анёл Гасподні зышоў у печ да Азарыі і яго таварышаў, сьцішыў агонь у печы, і сталася ў нутры печы так, быццам там веяў лагодны росны вецер; і агонь зусім не дакрануўся да іх, не спрычыніў ім болю і ніякай шкоды. Тады тыя трое пачалі ў адзін голас хваліць, славіць і бласлаўляць Бога, кажучы:<br>
<br>
Блаславёны Ты, Госпадзе, Божа айцоў нашых, слаўны і ўсяхвальны на ўсе вякі;<br>
<br>
Блаславёнае імя хвалы Тваёй, слаўнае і ўсяхвальнае на ўсе вякі.<br>
<br>
Блаславёны Ты ў сьвятыні хвалы Тваёй, слаўны і ўсяхвальны на ўсе вякі.<br>
<br>
Блаславёны Ты, што глядзіш у бездань, седзячы на хэрувімах, слаўны і ўсяхвальны на ўсе вякі.<br>
<br>
Блаславёны Ты на пасадзе славы валадарства Твайго, слаўны і ўсяхвальны на ўсе вякі.<br>
<br>
Блаславёны Ты на цьвярдыні нябеснай, слаўны і ўсяхвальны на ўсе вякі.<br>
<br>
<font color="#d00505"><strong>Людзі:</strong></font> Госпаду сьпявайце і ўзьвялічвайце Яго на ўсе вякі.<br>
<br>
<font color="#d00505"><strong>Чытальнік:</strong></font> Блаславіце Госпада, усе творы Гасподнія!<br>
<br>
<font color="#d00505"><strong>Людзі:</strong></font> Госпаду сьпявайце і ўзьвялічвайце Яго на ўсе вякі. <font color="#d00505"><em>(Так пасьля наступных вершаў)</em><br>
<br>
<strong>Сьвятар:</strong></font> Блаславіце Госпада, анёлы Гасподнія і нябёсы.<br>
<br>
- Блаславіце Госпада, усе воды, што над нябёсамі, усе сілы Гасподнія.<br>
<br>
- Блаславіце Госпада, сонца і месяц, зоркі нябесныя.<br>
<br>
- Блаславіце Госпада, дождж і раса, і ўсе вятры.<br>
<br>
- Блаславіце Госпада, агонь і жар, холад і сьпёка.<br>
<br>
- Блаславіце Госпада, росы і шэрань, ночы і дні.<br>
<br>
- Блаславіце Госпада, сьвятло і цемра, лёд і мароз.<br>
<br>
- Блаславіце Госпада, крыгі і сьнягі, маланкі і хмары.<br>
<br>
- Хай зямля бласлаўляе Госпада, горы і ўзгоркі, і ўсё, што расьце на зямлі.<br>
<br>
- Блаславіце Госпада, крыніцы, моры і рэкі, кіты і ўсё, што рухаецца ў вадзе.<br>
<br>
- Блаславіце Госпада, усе птушкі нябесныя, зьвяры і жывёлы.<br>
<br>
- Блаславіце Госпада, сыны чалавечыя; хай Ізраіль бласлаўляе Госпада.<br>
<br>
- Блаславіце Госпада, сьвятары Гасподнія і ўсе слугі Гасподнія.<br>
<br>
- Блаславіце Госпада, духі і душы праведных, чыстыя і пакорлівыя сэрцам.<br>
<br>
- Блаславіце Госпада, Ананія, Азарыя і Місаіл.<br>
<br>
- Блаславіце Госпада, апосталы, прарокі і мучанікі Гасподнія.<br>
<br>
- Бласлаўляем Айца, і Сына, і Сьвятога Духа, Госпада.<br>
<br>
- Цяпер і заўсёды, і на вякі вякоў. Амін.<br>
<br>
- Хвалім, бласлаўляем і пакланяемся Госпаду.<br>
<br>
<font color="#d00505"><strong>Людзі:</strong></font> Сьпяваем і ўзьвялічваем Яго на ўсе вякі.<br>
<br>
<font color="#d00505"><em>Пасьля чытаньняў малая літанія з воклікам:</em></font><br>
Бо Ты сьвяты, Божа наш, і Табе славу аддаем, Айцу, і Сыну, і Сьвятому Духу, цяпер і заўсёды, і на вякі вякоў.<br>
<br>
<font color="#d00505"><strong>Людзі:</strong></font> Амін.<br>
<br>
<font color="#d00505"><em>І далей – Літургія сьвятога Васіля Вялікага.<br>
<br>
Замест</em> <strong><em>"Сьвяты Божа":</em></strong></font> Усе вы, што ў Хрыста ахрысьціліся, у Хрыста апрануліся. Алілуя.<br>
<br>
<font color="#d00505"><strong>Пракімен</strong> <em>(Пс 65):</em></font> Уся зямля хай пакланяецца Табе і пяе Табе: хай славіць імя Тваё, Усявышні.<br>
<br>
<font color="#d00505"><em>Верш:</em></font> Усклікніце Госпаду, уся зямля: сьпявайце імю Яго, аддайце славу хвале Яго.<br>
<br>
<strong>Чытаньне лісту сьвятога апостала Паўла да Рымлянаў</strong> <em>(Рым 6.3-11)</em><br>
<br>
Браты, ці ж ня ведаеце, што ўсе мы, якія ахрысьціліся ў Хрыста Ісуса, у сьмерць Яго ахрысьціліся? Дык мы пахавалі сябе з Ім хрышчэньнем у сьмерць, каб нам увайсьці ў новае жыцьцё – як Хрыстос уваскрос з мёртвых, дзякуючы хвале Айца. Бо калі мы злучаныя з Ім сьмерцю, падобнаю да Ягонай сьмерці, дык мы з Ім злучаныя ў адно і падобным уваскрасеньнем. Ведайце, што, каб зьнішчыць грэшнае цела, даўні наш чалавек быў укрыжаваны разам з Ім, каб мы больш не жылі ў граху. Дык калі мы памерлі разам з Хрыстом, верым, што з Ім таксама жыць будзем, ведаючы, што Хрыстос, які ўстаў з мёртвых, больш не памірае, сьмерць ня мае ўлады над Ім. Бо калі Ён памёр, дык памёр для граху толькі адзін раз, а калі жыве, дык жыве для Бога. Так і вы разумейце, што памерлі для граху, а жывеце для Бога ў Хрысьце Ісусе.<br>
<br>
<font color="#d00505"><strong>Алілуя</strong> <em>(Пс 81)</em>:</font> Устань, Госпадзе, судзіць зямлю, бо Твая спадчына – усе народы.<br>
<br>
<font color="#d00505"><em>Верш 1:</em></font> Бог стаіць у грамадзе багоў, сярод іх Ён суд правіць.<br>
<br>
<font color="#d00505"><em>Верш 2:</em></font> Дакуль будзеце судзіць няправедна і спрыяць нязбожным?<br>
<br>
<font color="#d00505"><em>Верш 3:</em></font> Заступайцеся за беднага і сірату, чыніце справядлівасьць пакорнаму і ўбогаму.<br>
<br>
<font color="#d00505"><em>Верш 4:</em></font> Вызваляйце беднага і гаротніка, ратуйце іх з рук бязбожных.<br>
<br>
<font color="#d00505"><em>Верш 5:</em></font> Ня ведаюць яны і не разумеюць, блукаюць у цемры; хістаюцца асновы зямлі.<br>
<br>
<font color="#d00505"><em>Верш 6:</em></font> Я сказаў: "Вы багі, і ўсе вы – сыны Найвышэйшага".<br>
<br>
<strong>Чытаньне сьвятога Евангельля паводле Мацьвея</strong> <em>(Мц 28.1-20)</em><br>
<br>
Калі мінула субота, першага дня тыдня на досьвітку прыйшла Марыя Магдалена і другая Марыя паглядзець магілу. І вось сталася вялікае трасеньне зямлі, бо анёл Гасподні зышоў з неба і, падышоўшы, адваліў камень ад магілы і сеў на ім. Выгляд ягоны быў сьветлы, як маланка, і вопратка яго была белая, як сьнег. Ад страху перад ім задрыжэлі вартаўнікі і зрабіліся як нежывыя. Анёл зьвярнуўся да жанчынаў, кажучы: "Ня бойцеся, ведаю, што шукаеце Ісуса ўкрыжаванага. Яго няма тут: Ён уваскрос, як і сказаў. Хадзіце, гляньце на месца, дзе Ён ляжаў. Дык ідзіце хутка і скажыце вучням: Ён уваскрос з мёртвых і папярэдзіць вас у Галілеі. Там Яго ўбачыце. Вось я сказаў вам". Яны хутка пайшлі ад магілы ў страху і вялікай радасьці, і пабеглі паведаміць вучняў Ягоных. А вось і Ісус стаў перад імі і сказаў: "Радуйцеся". Яны падышлі да Яго, абнялі ногі Ягоныя і пакланіліся Яму. А Ісус сказаў ім: "Ня бойцеся. Ідзіце і скажыце братом маім: хай ідуць у Галілею, там убачаць Мяне".<br>
Калі яны ішлі, некаторыя з вартаўнікоў прыйшлі ў горад і расказалі сьвятаром пра ўсё, што сталася. Тыя ж, сабраўшыся з старэйшымі і зрабіўшы нараду, далі жаўнерам даволі шмат грошай і сказалі: "Скажыце, што вучні Ягоныя прыйшлі ўночы, калі мы спалі і ўкралі Яго. А калі б чутка гэтая дайшла да намесьніка, мы пагутарым з ім і выбавім вас ад клопатаў". Яны ўзялі грошы і зрабілі, як іх навучылі. І разышлася чутка гэтая сярод габрэяў і трывае да сёньняшняга дня. А адзінаццаць вучняў пайшлі ў Галілею на гару, куды сказаў ім Ісус. І, убачыўшы Яго, пакланіліся Яму, а іншыя ўсумніліся. Тады Ісус падышоў і зьвярнуўся да іх з наступнымі словамі: "Дадзеная мне ўся ўлада на небе і зямлі. Дык ідзіце, навучайце ўсе народы, хрысьцячы іх у імя Айца, і Сына, і Сьвятога Духа, і вучыце іх захоўваць усё, што Я сказаў вам. І вось Я з вамі праз усе дні аж да сканчэньня сьвету. Амін".<br>
<br>
<font color="#d00505"><em>Замест </em><strong><em>Хэрувімскай песьні, "Мы бачылі праўдзівае сьвятло" і "Хай нашы вусны будуць поўныя хвалы"</em></strong><em>:</em></font><br>
<br>
Хай маўчыць усё стварэньне, хай стаіць у страху і хваляваньні, і хай нішто зямное не кранае яго, бо вось Уладар уладароў і Госпад тых, што пануюць, прыходзіць, каб прынесьці ў ахвяру Сябе і аддаць Сябе на спажыву верным. Перад Ім ідуць хоры анёлаў з усімі пачаткамі і ўладамі, шматвокія хэрувімы і шасьцікрылыя сэрафімы, закрываючы твары свае і сьпяваючы: Алілуя, алілуя, алілуя.<br>
<br>
<font color="#d00505"><strong>Прычасьнік:</strong></font> Хваліце Госпада з нябёсаў, хваліце Яго на вышынях. Алілуя, алілуя, алілуя.