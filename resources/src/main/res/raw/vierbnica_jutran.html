УВАХОД У ЕРУСАЛІМ ГОСПАДА, БОГА І ЗБАЎЦЫ НАШАГА ІСУСА ХРЫСТА (ВЕРБНІЦА)

ЮТРАНЬ

Пасьля «Госпад – Бог...» сьпяваюцца трапары:

(Тон 1) Каб перад мукаю Тваёю ўпэўніць нас у агульным уваскрасеньні, Ты, Хрысьце Божа, узьняў з мёртвых Лазара. Дзеля гэтага мы, як некалі дзеці, трымаем знакі перамогі і Табе, Пераможцу сьмерці, радасна ўсклікаем: «Гасанна на вышынях, блаславёны Той, хто прыходзіць у імя Гасподняе!» (Двойчы)

Слава... цяпер...

(Тон 4) Пахаваныя з Табою ў хрышчэньні, мы ўдастоіліся вечнага жыцьця ва ўваскрасеньні Тваім, Хрысьце Божа наш, і таму сёньня прыносім Табе песьню хвалы: «Гасанна на вышынях, блаславёны Той, хто прыходзіць у імя Гасподняе!»

Сядальная песьня 1 (тон 4). 3 ачышчанымі душамі, трымаючы духоўныя галінкі, будзем з вераю славіць у песьнях Хрыста, як некалі дзеці. Усклікнем моцным голасам Уладару́: «Блаславёны Ты, Збавіцелю, што прыйшоў на сьвет збавіць Адама ад старога праклёну; у Тваім чалавекалюбстве Ты, Слова, які ўсё ўладкаваў для нашага дабра, захацеў дабравольна стацца новым духоўным Адамам. Слава Табе!»

Слава... цяпер...

Ты, Госпадзе, узьняў з магілы Лазара, які ляжаў мёртвы чатыры дні, і навучыў нас усіх славіць Цябе з пальмавымі галінкамі, усклікаючы: «Блаславёны Ты, што прыходзіш!»

Сядальная песьня 2 (тон 4). Над прыяцелем Тваім, Хрысьце, Ты праліваеш ціха сьлёзы і ўздымаеш з мёртвых Лазара, яўляючы Тваю спагадлівасьць і чалавекалюбства. Даведаўшыся аб Тваім прыйсьці, Ісусе, мноства дзетак з пальмавымі галінкамі ў руках зышліся сёньня, усклікаючы: «Гасанна, Блаславёны Ты, што прыходзіш збавіць сьвет!»

Слава... цяпер...

(Тон 1) Усе людзі і народы, аддайце дружна хвалу, бо вось Уладар, як усемагутны, прыходзіць, седзячы на асьляняці, каб перамагчы ворагаў. Дзеля гэтага дзеткі з пальмавымі галінкамі пяюць голасна: «Слава Табе, Пераможца, які прыходзіш; слава Табе, Збавіцелю Хрысьце; слава Табе, блаславёнаму, адзінаму Богу нашаму!»


Паліелей

«Хваліце імя Гасподняе...»


Узьвялічваньне

Узьвялічваем Цябе, Жыцьцядаўча Хрысьце, і пяём Табе: «Гасанна на вышынях, блаславёны Той, хто прыходзіць у імя Гасподняе!»

Верш 1. Госпадзе, Госпадзе наш, як цудоўнае імя Тваё па ўсёй зямлі!

Верш 2. Вуснамі дзетак і немаўлятаў Ты ўчыніў сабе хвалу.

Верш 3. Хвалі, Ерусаліме, Госпада, слаў Бога твайго, Сыёне.

Верш 4. Хвала Ягоная будзе давеку, і на век вякоў.

Слава... цяпер...

Алілуя, алілуя, алілуя, Слава Табе, Божа! (Тройчы)


Сядальная песьня 3 (тон 4). Той, хто сядзіць на хэрувімскім пасадзе, сеў на асьляня дзеля нас і дабравольна прыйшоў на пакуты, сёньня чуе, як дзеці клічуць: «Гасанна!» А ўсе людзі ўсклікаюць: «Сыне Давідавы, пасьпяшайся збавіць стварэньне Тваё». Блаславёны Ісусе, Ты прыйшоў на тое, каб нам зразумець славу Тваю.


Узыходныя песьні

Першы антыфон, тон 4.


Пракімен (Пс 8.3, 2). Вуснамі дзетак і немаўлятаў Ты ўчыніў сабе хвалу.

Верш. Госпадзе, Госпадзе наш, як цудоўнае імя Тваё па ўсёй зямлі.


«Усё, што жыве...»


Чытаньне сьвятога Евангельля паводле Мацьвея (Мц 21.1-11, 15-17)

У той час, калі Ісус і вучні Ягоныя падыходзілі да Ерусаліму і прыйшлі да Бэтфагіі на Аліўнай Гары, Ісус паслаў двух вучняў, кажучы ім: «Ідзеце ў вёску, што перад вамі, і там знойдзеце прывязаную асьліцу і асьлятка з ёю. Адвяжыце іх і прывядзіце да Мяне. А калі хто скажа вам нешта, адказвайце: Госпад мае патрэбу ў іх, і хутка іх адпусьціць». Так сталася, каб споўнілася сказанае прарокам: «Скажыце Дачцы Сыёну: вось Кароль твой прыходзіць, лагодны, седзячы на асьляняці, сыне пад’ярэмнай». Вучні пайшлі і зрабілі тое, што загадаў ім Ісус. Прывялі асьліцу і асьлятка і паклалі на іх свае адзеньні, а Ён сеў на іх. А вялікі натоўп пасьцілаў свае вопраткі, іншыя ж сьціналі галіны з дрэваў і слалі на дарозе. А людзі, якія ішлі наперадзе, і тыя, што ішлі сьледам за Ім, усклікалі голасна: «Гасанна Сыну Давіда! Блаславёны Той, хто прыходзіць у імя Гасподняе! Гасанна на вышынях!» Калі ж Ён увайшоў у Ерусалім, увесь горад заварушыўся, пытаючыся: «Хто гэта?» А народ адказваў: «Гэта прарок Ісус з Назарэту Галілейскага». А сьвятары і кніжнікі, бачачы цуды, якія Ён чыніў, і дзетак, якія клікалі ў сьвятыні: «Гасанна Сыну Давідаваму!», абурыліся і сказалі Яму: «Ці чуеш, што яны кажуць?» А Ісус адказаў ім: «Так. Ці ж вы ніколі не чыталі: “Вуснамі дзетак і немаўлятаў Ты ўчыніў сабе хвалу”?» I, пакінуўшы іх, выйшаў з гораду ў Бэтанію і там пераначаваў.


«Убачыўшы ўваскрасеньне...» не сьпяваецца, але адразу Псалом 50. Пасьля бывае асьвячэньне вербаў.


МАЛІТВА НА АСЬВЯЧЭНЬНЕ ВЕРБАЎ

Сьвятар: Госпадзе, Божа наш, што сядзіш на хэрувімскім пасадзе, Ты ўзнавіў Тваю ўладу, паслаўшы Сына Твайго Адзінароднага, Госпада нашага Ісуса Хрыста, каб праз Ягоны крыж, пахаваньне і ўваскрасеньне збавіць сьвет. Калі Ён прыйшоў у Ерусалім на дабравольную пакуту, людзі, што былі ў цемры і цені сьмерці, выйшлі насустрач з галінкамі дрэваў і пальмаў, быццам з знакамі перамогі, прадвяшчаючы такім чынам уваскрасеньне. Сёньня, Улада́ру, мы таксама, трымаючы ў руках вербныя галінкі, як калісь тыя людзі і дзеткі, усклікаем Табе «Гасанна!» і хвалім Цябе ў песьнях і гімнах духоўных. Ты ж захавай і сьцеражы нас, як некалі іх, і зрабі нас дастойнымі ўбачыць трохдзённае ўваскрасеньне ў Хрысьце Ісусе, Госпадзе нашым, з якім блаславёны Ты і Твой Усесьвяты, добры і жыцьцядайны Дух, цяпер і заўсёды, і на вякі вякоў.

Людзі: Амін.

Сьвятар (асьвячае вербы): Бласлаўляюцца і асьвячаюцца гэтыя вербы акрапленьнем гэтай сьвятой вадою ў імя Айца, і Сына, і Сьвятога Духа. Амін.

Людзі (сьпяваюць):

Слава...

(Тон 2) Сёньня Хрыстос уваходзіць у горад Бэтанію, седзячы на асьляняці, каб вызваліць людзей, што здаўна сядзелі ў беспрасьветнай цемры.

Цяпер...

Тое самае.

«Зьмілуйся нада мною, Божа...»

(Тон 6) Сёньня сабрала нас ласка Духа Сьвятога, і мы, узяўшы крыж, усклікаем: «Блаславёны Той, хто прыходзіць у імя Гасподняе, гасанна на вышынях!»

Малітва: «Збаў, Божа, людзей Тваіх...».


КАНОН (тон 4)

Песьня 1

Ірмас: Сёньня крыніцы бездані воднай сталіся бязводнымі, і паказаліся асновы бурнага мора; у Тваёй магутнасьці Ты забараніў яму і збавіў выбраны Твой народ, які пяяў Табе, Госпадзе, песьню перамогі.

Вуснамі нявінных дзетак і немаўлятаў Ты ўчыніў хвалу слугам Тваім: Ты перамог праціўніка, і Крыжоваю мукаю адплаціў за падзеньне Адама; дрэвам крыжовым Ты ўваскрасіў яго, і ён запяяў Табе, Госпадзе, песьню перамогі.

Табе, Хрысьце, што жывеш у Сыёне, царква сьвятых прыносіць хвалу, і Ізраіль радуецца ў Табе, Творцу сваім; горы – вобраз жорсткіх паганаў, – цешацца перад абліччам Тваім і пяюць Табе, Госпадзе, песьню перамогі.


Песьня 3

Ірмас: Ізраіль дастаў ваду з скалы, бо з яе на Твой загад пацякла крыніца. Ты, Хрысьце – скала і жыцьцё, Ты – аснова Царквы, якая кліча голасна: «Гасанна! Блаславёны Ты, што прыходзіш».

Пекла з трапятаньнем выпусьціла на Твой загад Лазара, які ляжаў мёртвы чатыры дні. Бо Ты, Хрысьце, – уваскрасеньне і жыцьцё; Ты – аснова Царквы, якая ўсклікае: «Гасанна! Блаславёны Ты, што прыходзіш».

Засьпявайце, людзі, у Сыёне песьню, годную Бога, ахвяруйце малітву Хрысту ў Ерусаліме. Бо вось Ён прыходзіць у сіле і славе; Ён – аснова Царквы, якая ўсклікае голасна: «Гасанна! Блаславёны Ты, што прыходзіш».

Гіпакоі (тон 5). Спачатку няўдзячныя габрэі, з галінкамі ў руках, пелі хвалу Хрысту Богу нашаму, а пасьля прыбілі Яго да дрэва. Мы ж з непахіснай вераю пакланяемся Яму, як нашаму Дабрачынцу, і клічам: «Блаславёны Той, хто прыходзіць паклікаць Адама».


Песьня 4

Ірмас: Прарок некалі сказаў: «Хрыстос прыйдзе, і явіць Сябе Богам; Ён прыйдзе і ня спозьніцца, з гары пакрытай лесам, і народзіцца ад Дзевы, што мужа ня знае». Дзеля гэтага клічам: «Слава сіле Тваёй, Госпадзе!»

Хай горы і ўзгоркі радуюцца вялікай радасьцю, дрэвы дуброўныя хай усьцешацца. Аддайце хвалу Хрысту, усе людзі, узьвялічвайце Яго, клічучы: «Слава сіле Тваёй, Госпадзе!»

Уладар вякоў, Госпад, прыходзіць, апрануты ў сілу. Незраўнаная краса Яго і слава аб’яўляецца ў Сыёне. Дзеля гэтага клічам голасна: «Слава сіле Тваёй, Госпадзе!»

Госпад, які пяддзю мерыць неба і далоньню Сваёю зямлю, прыходзіць. Ён выбраў Сабе Сыён, дзе захацеў жыць і панаваць, і палюбіў людзей, што з вераю клічуць: «Слава сіле Тваёй, Госпадзе!»


Песьня 5

Ірмас: Узыдзі, дабравесьніку, што прапаведуеш Ерусаліму, на гару Сыён, узьнімі голас твой і кліч: «Слаўнае гавораць пра цябе, горадзе Божы. Мір Ізраілю і збаўленьне ўсім людзям».

Бог, які сядзіць на вышыні на хэрувімах і ўзіраецца на пакорных, ідзе ў славе і сіле, каб усё напоўніць Сваёй Боскай хвалою. Мір Ізраілю і збаўленьне ўсім людзям.

Сыёне Божы, гара сьвятая, і Ерусаліме, глянь навокал на сабраных у табе дзетак тваіх, што прыйшлі здалёку пакланіцца Ўладару твайму. Мір Ізраілю і збаўленьне ўсім людзям.


Песьня 6

Ірмас: Усклікнулі радасна праведныя духі: «Сёньня даецца сьвету новы запавет, і людзі абнаўляюцца акрапленьнем Божае крыві».

Прымі, Ізраілю, Божае валадарства: хай тыя, што прабываюць у цемры, убачаць вялікае сьвятло; і хай людзі абновяцца акрапленьнем Божае крыві.

Адпусьці на свабоду вязьняў сваіх, Сыёне, і выведзі іх з бязводнае ямы няведаньня; і хай людзі абновяцца акрапленьнем Божае крыві.

Кандак (тон 6). Хрысьце Божа, што сядзіш на пасадзе ў нябёсах, на зямлі, сеўшы на асьляня, Ты прымаеш хваленьне анёлаў і песьні дзетак, якія ўсклікаюць Табе: «Гасанна на вышынях, блаславёны Той, хто прыходзіць Адама паклікаць!»

Ікас. Ты, Несьмяротны Госпадзе, зьвязаў пекла, умярцьвіў сьмерць, і ўваскрасіў сьвет; дзеля гэтага дзеці, з галінкамі ў руках, сёньня на ўвесь голас славяць Цябе, усклікаючы: «Гасанна Сыну Давіда! Ужо больш ня будуць аддаваць на лютую сьмерць немаўлятаў дзеля Сына Марыі, але Ты адзін будзеш укрыжаваны за ўсіх, старых і малых. Меч ня будзе больш забіваць, бо Твой бок будзе прабіты кап’ём. Таму радасна клічам: «Блаславёны Той, хто прыходзіць Адама паклікаць!»


Песьня 7

Ірмас: Ты выратаваў юнакоў Абрагамавых з агню і ўмярцьвіў халдэяў, якія задумалі злое супраць праведных. Блаславёны і ўсяхвальны Ты, Госпадзе, Божа айцоў нашых.

3 вербнымі галінкамі ў руках, усе людзі разам з апосталамі, укленчыўшы, радасна ўсклікнулі: «Гасанна Сыну Давіда! Блаславёны і ўсяхвальны Ты, Божа айцоў нашых!»

Мноства нявінных дзетак уславіла богадастойнай песьняй Цябе, Улада́ру Ізраіля і анёлаў: «Блаславёны і ўсяхвальны Ты, Божа айцоў нашых!»

3 галінкамі пальмаў мноства людзей вітала Цябе, Хрысьце, усклікаючы: «Блаславёны Ты, што прыходзіш, Улада́ру вякоў! Блаславёны і ўсяхвальны Ты, Божа айцоў нашых!»


Песьня 8

Ірмас: Радуйся, Ерусаліме, сьвяткуйце ўсе, што любіце Сыён. Бо вось Уладар вякоў, Госпад сілаў, прыходзіць. Хай уся зямля стане перад Ягоным абліччам і паклоніцца Яму, гукаючы: «Усе творы Гасподнія, блаславіце Госпада!»

Хрыстос, Уладар твой, Сыёне, ужо блізка. Ён прыходзіць, седзячы на асьляняці, каб зьнішчыць бяздумнае ідалапаклонства, утаймаваць свавольства людзей, і навучыць іх пяяць: «Усе творы Гасподнія, блаславіце Госпада!»

Радуйся, Сыёне, бо Хрыстос, Бог твой, будзе панаваць вечна. Як напісана, Збавіцель наш, лагодны, збавенны і праведны, прыходзіць, седзячы на жарабяці, каб зьнішчыць гордую пыхлівасьць ворагаў, што ня хочуць пяяць: «Усе творы Гасподнія, блаславіце Госпада!»

Натоўп беззаконных быў выгнаны з сьвятыні, бо яны зрабілі з дому Божага пячору разбойнікаў і адкінулі ад сэрцаў сваіх Збавіцеля, якога мы славім, усклікаючы: «Усе творы Гасподнія, блаславіце Госпада!»

Замест «Больш годную пашаны...»:

Узьвялічвай, душа мая, Хрыста Жыцьцядаўца, што сядзіць на асьляняці!


Песьня 9

Ірмас: Госпад – Бог, і Ён зьявіўся нам. Наладзім сьвята і, поўныя радасьці, з вербнымі галінкамі ў руках узьвялічым Хрыста ў песьнях, усклікаючы: «Блаславёны Той, хто прыходзіць у імя Госпада, Збаўцы нашага!»

Чаго мітусіцеся, людзі? Чаму, кніжнікі і сьвятары, думаеце марнае і пытаеце: «Хто гэта, каго дзеткі з галінкамі ў руках у песьнях славяць, усклікаючы: “Блаславёны Той, хто прыходзіць у імя Госпада, Збаўцы нашага!”»

Ён – Бог наш, і няма іншага падобнага да Яго: Ён знайшоў праведны шлях і паказаў яго Ізраілю любаму свайму, а потым зьявіўся на зямлі і жыў сярод людзей. Блаславёны Той, хто прыходзіць у імя Госпада, Збаўцы нашага!

Чаго вы, непакорныя, кідаеце нам на спатыкненьне камяні на дарозе? Ногі вашыя хуткія, каб праліць кроў Гасподнюю! Але Ён уваскрэсьне, каб збавіць тых, што клічуць: «Блаславёны Той, хто прыходзіць у імя Госпада, Збаўцы нашага!»


Пахвальныя псалмы

(Тон 4) Мноства народу, Госпадзе, пасьцілала на шляху Тваім вопратку сваю; іншыя рэзалі галінкі з дрэваў і з імі ішлі наперадзе і ўсьлед за Табою, усклікаючы: «Гасанна Сыну Давіда: блаславёны Ты, што прыйшоў і зноў прыйдзеш у імя Гасподняе». (Двойчы)

Калі Ты, Госпадзе, захацеў увайсьці ў Сьвяты Горад, людзі з галінкамі ў руках у песьнях славілі Цябе, Уладара́ ўсіх. Яны бачылі, як Ты сядзіш на асьляняці, быццам на хэрувімах, і клікалі: «Гасанна на вышынях, блаславёны Ты, што прыйшоў і зноў прыйдзеш у імя Гасподняе!» (Двойчы)

Выйдзіце, усе народы, выйдзіце, людзі, каб убачыць, як сёньня Ўладар Нябесны, седзячы на мізэрным асьляняці, быццам на пасадзе, уваходзіць у Ерусалім. Родзе юдэйскі няверны і чужаложны, прыйдзі і глянь, як Той, каго бачыў Ісая, прыходзіць у целе дзеля нас; як Ён заручаецца з чыстым Новым Сыёнам і адкідае асуджанае зборышча; як на гэтае нятленнае і чыстае вясельле зьбягаюцца нявінныя дзеткі хваліць Бога. 3 імі і мы запяем анёльскую песьню: «Гасанна на вышынях Таму, хто мае веліч міласэрнасьці!»

Перад Тваімі дабравольнымі мукамі, Ты, Хрысьце Божа наш, даў усім нам пацьверджаньне агульнага ўваскрасеньня, узьняўшы Тваёй магутнай сілаю ў Бэтаніі Лазара, які ўжо чатыры дні ляжаў мёртвы ў магіле. Як Сьветланосны Ты, Збавіцелю, вярнуў сьляпым зрок. Ты ўвайшоў у Сьвяты Горад з вучнямі Тваімі, седзячы на асьліным жарабяці, быццам на хэрувімах, каб споўніць сказаньні прарокаў. Як некалі габрэйскія дзеткі сустракалі Цябе з пальмамі, так і мы цяпер, узяўшы вербныя галінкі, клічам з удзячнасьцю: «Гасанна на вышынях! Блаславёны Той, хто прыходзіць у імя Гасподняе!»

Слава... цяпер...

(Тон 6) За шэсьць дзён да Пасхі прыйшоў Ісус у Бэтанію, і прыступілі да Яго вучні Ягоныя, пытаючыся: «Госпадзе, дзе хочаш, каб мы падрыхтавалі Табе есьці пасху?» Ён паслаў іх, кажучы: «Ідзеце ў суседнюю вёску і ўбачыце там чалавека, які нясе збан вады; ідзіце за ім і скажыце гаспадару дому: “Настаўнік кажа: у цябе хачу есьці пасху з вучнямі Маімі”».


Пасьля Вялікага ўслаўленьня – трапар сьвята:

(Тон 1) Каб перад мукаю Тваёю ўпэўніць нас у агульным уваскрасеньні, Ты, Хрысьце Божа, узьняў з мёртвых Лазара. Дзеля гэтагам мы, як некалі дзеці, трымаем знакі перамогі і Табе, Пераможцу сьмерці, радасна ўсклікаем: «Гасанна на вышынях, блаславёны той, хто прыходзіць у імя Гасподняе!».

І далей – звычайнае заканчэньне сьвяточнай Ютрані.