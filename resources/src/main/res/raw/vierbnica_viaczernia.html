<!DOCTYPE HTML><font color="#d00505"><strong>УВАХОД У ЕРУСАЛІМ<br>
Госпада, Бога І Збаўцы нашага Ісуса Хрыста (ВЕРБНІЦА)<br>
<br>
ВЯЧЭРНЯ</strong><br>
<br>
<em>На <strong>«Госпадзе, Цябе клічу...»:</strong><br>
<br>
(Тон 6)</em></font> Сёньня сабрала нас ласка Духа Сьвятога і мы, узяўшы крыж, усклікаем: «Блаславёны Той, хто прыходзіць у імя Гасподняе. Гасанна на вышынях!» <font color="#d00505"><em>(Двойчы)</em></font><br>
<br>
Той, хто мае за пасад неба, і за падножжа – зямлю, Сын спрадвечны і Слова Бога Айца, сёньня, прыйшоўшы ў Бэтанію, панізіўся, сеўшы на бяздумнае жарабя. Таму і дзеці габрэйскія, узяўшы ў рукі вербныя галінкі, голасна ўславілі Яго, клічучы: «Гасанна на вышынях, блаславёны Той, хто прыходзіць, Уладар Ізраільскі!»<br>
<br>
Прыйдзем сёньня і мы, увесь новы Ізраіль, царква ўсіх народаў, і ўсклікнем разам з прарокам Захарам: «Радуйся, дачка Сыёну, абвяшчай на ўвесь сьвет, дачка Ерусаліму, што вось ідзе да цябе Ўладар твой, ласкавы і збавенны, седзячы на асьляняці, на сыне пад’ярэмнай. Сьвяткуй разам з дзеткамі, трымаючы ў руках галінкі, і ўсклікай: “Гасанна на вышынях, блаславёны Той, хто прыходзіць, Уладар Ізраільскі!”»<br>
<br>
Каб даць нам вобраз пачэснага ўваскрасеньня Твайго, Ты, Добры, загадаў устаць памерламу прыяцелю Твайму Лазару, які ўжо чацьвёрты дзень ляжаў без дыханьня ў магіле і пачаў кепска пахнуць. Потым Ты, Збавіцелю, сеў на жарабя, быццам на калясьніцу, каб здабыць Сабе ўсе народы. Дзеля гэтага Твой умілаваны Ізраіль вуснамі немаўлятаў і нявінных дзетак аддаў славу Табе, калі Ты за шэсьць дзён перад Пасхаю ўвайшоў у сьвяты горад.<br>
<br>
За шэсьць дзён да Пасхі прыйшоў Ісус у Бэтанію, і прыступілі да Яго вучні Ягоныя, пытаючыся: «Госпадзе, дзе хочаш, каб мы падрыхтавалі Табе есьці пасху?» Ён паслаў іх, кажучы: «Ідзіце ў суседнюю вёску і ўбачыце там чалавека, які нясе збан вады; ідзіце за ім і скажыце гаспадару дому: Настаўнік кажа: “У цябе хачу есьці пасху з вучнямі Маімі”».<br>
<br>
<strong>Слава...</strong><br>
<br>
<font color="#d00505"><em>(Тон 6)</em></font> Сёньня сабрала нас ласка Духа Сьвятога і мы, узяўшы крыж, усклікаем: «Блаславёны Той, хто прыходзіць у імя Гасподняе. Гасанна на вышынях!»<br>
<br>
<strong>Цяпер...</strong><br>
<br>
Сёньня сабрала нас ласка Духа Сьвятога і мы, узяўшы крыж, усклікаем: «Блаславёны Той, хто прыходзіць у імя Гасподняе. Гасанна на вышынях!»<br>
<br>
<br>
<font color="#d00505"><strong>Пракімен</strong><br>
<br>
<em>Нядзельны</em>.</font><br>
<br>
<strong>Чытаньне кнігі Роду</strong><br>
<em>(Род 49.1-2; 8-12)</em><br>
<br>
Якуб сабраў сыноў сваіх, кажучы: «Зьбярыцеся разам, каб я мог вам сказаць, што вас чакае ў будучыні. Зьбярыцеся і слухайце, сыны Якуба. Слухайце Ізраіля, бацьку вашага. Юда, цябе славіць будуць браты твае, бо рука твая на шыі ворагаў тваіх. Сыны бацькі твайго будуць кланяцца табе. Юда, сыне мой, быццам малады леў, ты ад здабычы ўзьнімаешся. Быццам леў, ён заснуў, або быццам львіца: хто наважыцца абудзіць яго? Скіпетар ня будзе адняты ад Юды, ані жазло спаміж ног ягоных, пакуль не зьявіцца той, каму ён належыць і знойдзе паслушэнства сярод народаў. Ён прывяжа асла свайго ля вінаградніка, сына асьліцы да найлепшае вінаграднае лазы. У віне вымые ён вопратку сваю, у соку вінаградным – адзеньне сваё. Поўныя радасьці будуць вочы ягоныя ад віна, і зубы ягоныя бялейшыя за малако».<br>
<br>
<br>
<strong>Чытаньне кнігі прарока Сафонія</strong><br>
<em>(Саф 3.14-19)<br>
<br>
Так кажа Госпад:</em><br>
<br>
Радуйся, дачка Сыёну, сьвяткуй, Ізраіль, цешся ад усяго сэрца, дачка Ерусаліму! Госпад адмяніў прысуд твой, разагнаў ворагаў тваіх. Госпад, Уладар Ізраільскі, з табою, ужо больш ня ўбачыш гора. У той дзень скажуць Ерусаліму: «Ня бойся», і Сыёну: «Хай не аслабеюць рукі твае. Госпад, Бог Твой з табою, Усемагутны збавіць цябе. Ён прынясе табе радасьць, абновіць цябе ў любові Сваёй, будзе цешыцца і радавацца з табою, быццам у сьвята. Тых, што наракаюць, і нездаволеных забяру ад цябе: хай яны ня будуць для цябе цяжарам. Праганю тады ўсіх прыгнятальнікаў тваіх, падтрымаю тых, што спатыкнуліся, зьбяру зноў расьцярушаных; учыню ім хвалу, і будуць слаўнымі па ўсёй зямлі».<br>
<br>
<br>
<strong>Чытаньне кнігі прарока Захара</strong><br>
<em>(Зах 9.9-15)</em><br>
<br>
Радуйся, дачка Сыёну, весела ўсклікай, дачка Ерусаліму! Вось Уладар твой ідзе да цябе, справядлівы і пераможны. Ён ціхмяны: едзе на асьляці – на асьляці, сыне пад’ярэмнай. Ён сатрэ ў порах калясьніцы ў Яфрэме і коней у Ерусаліме; разаб’е на кавалкі лукі, абвесьціць супакой людзям. Ён пашырыць уладаньне Сваё ад мора да мора, ад берагоў ракі аж да канцоў зямлі. «З увагі на кроў саюзу, што Я з табою заключыў, Я вызвалю вязьняў тваіх з ямы бязводнай. Вернуцца да цябе, дачка Сыёну, выгнаньнікі надзеі. Запэўніваю цябе сёньня, што ўзнагароджу цябе падвойна. Бо трымаю Юду ў гатоўнасьці, нацягваю лук Яфрэма; накіроўваю сыноў тваіх, Сыёне, быццам кап’ё, супраць сыноў Явана; зраблю цябе мячом уладара». Госпад зьявіцца ім, быццам маланкі, палятуць Ягоныя стрэлы; зайграе на трубе Госпад, Уладар усемагутны, прыйдзе ў шуме паўдзённага ветру. Госпад сілаў будзе іх ахоўваць.<br>
<br>
<br>
<strong><font color="#d00505">Ліцьця</font></strong><br>
<br>
<font color="#d00505"><em>(Тон 1)</em></font> Дух Сьвяты, які навучыў апосталаў гаварыць рознымі мовамі, загадвае нявінным дзецям габрэйскім клікаць: «Гасанна на вышынях, блаславёны Той, хто прыходзіць, Уладар Ізраільскі!»<br>
<br>
Спрадвечны Сын і Слова Айца, сеўшы на бяздумнае жарабя, прыходзіць сёньня ў Ерусалім. Дзеці з галінкамі ў руках аддаюць хвалу Таму, на каго хэрувімы зірнуць ня сьмеюць, і сьпяваюць: «Гасанна на вышынях, гасанна Сыну Давідаваму, што прыходзіць вызваліць ад спакусы род наш!»<br>
<br>
За шэсьць дзён да Пасхі голас Твой, Госпадзе, быў чутны ў глыбіні апраметнай, калі Ты ўзьняў чатырохдзённага Лазара; дзеткі ж габрэйскія ўсклікнулі: «Гасанна, Божа наш, слава Табе!»<br>
<br>
<font color="#d00505"><em>(Тон 2)</em></font> Ты, Госпадзе, пайшоў на мукі, каб споўніць закон і прароцтвы, і ўехаў у сьвяты горад, седзячы на асьляці; дзеці габрэйскія, прадвяшчаючы перамогу ўваскрасеньня, сустрэлі Цябе з вербнымі галінкамі і воклічамі: «Блаславёны Ты, Збавіцелю наш, зьмілуйся над намі!»<br>
<br>
Слава Табе, Хрысьце, які на вышынях сядзіш на пасадзе, і якога мы сёньня чакаем разам з крыжом Тваім. Цешыцца дачка Сыёну, і ўсе народы зямлі поўняцца радасьцю; дзеткі трымаюць галінкі ў руках, і вучні падсьцілаюць вопраткі свае, і ўвесь бачны сьвет усклікае: «Блаславёны Ты, Збавіцелю, зьмілуйся над намі!»<br>
<br>
<strong>Слава... цяпер...</strong><br>
<br>
<em><font color="#d00505">(Тон 3)</font></em> За шэсьць дзён да Пасхі прыйшоў Ісус у Бэтанію, каб вярнуць да жыцьця памерлага чатырохдзённага Лазара і абвясьціць уваскрасеньне. Сустрэлі Яго жанчыны, Марыя і Марта, сёстры Лазара, кажучы: «Госпадзе, калі б Ты быў тут, не памёр бы брат наш». Тады Ён кажа ім: «Не памёр брат ваш; ці ж не прадказаў Я вам, што той, хто верыць у Мяне, хоць і памрэ, жыць будзе? Пакажыце мне, дзе яго пахавалі». I крыкнуў моцным голасам Творца ўсіх: «Лазар, выходзь вонкі!»<br>
<br>
<br>
<strong><font color="#d00505">Вершапесьні</font></strong><br>
<br>
<font color="#d00505"><em>(Тон 8)</em></font> Радуйся і цешся, горадзе Сыёне, красуйся і весяліся, Божая Царква, бо вось Уладар твой ідзе ў справядлівасьці, седзячы на жарабяці і прымаючы хвалу ад дзетак, якія ўсклікаюць: «Гасанна на вышынях, блаславёны Ты, што маеш багацьце спагады, зьмілуйся над намі!»<br>
<br>
<font color="#d00505"><em>Верш.</em></font> Вуснамі дзетак і немаўлятаў Ты ўчыніў Сабе хвалу.<br>
<br>
Прыходзіць сёньня Збавіцель у Ерусалім, каб споўніць напісанае пра Яго, і ўсе, узяўшы ў рукі вербныя галінкі, вопратку сваю падсьцілаюць Яму, ведаючы, што Ён – Бог наш, якога няспынна славяць хэрувімы, усклікаючы: «Гасанна на вышынях, блаславёны Ты, што маеш багацьце спагады, зьмілуйся над намі!»<br>
<br>
<font color="#d00505"><em>Верш.</em></font> Госпадзе, Госпадзе наш, як цудоўнае імя Тваё па ўсёй зямлі!<br>
<br>
Ты, Добры, якога носяць хэрувімы і славяць сэрафімы, сёньня, як Давід, сеў на жарабя, і дзеткі аддалі Табе хвалу, належную Богу, а юдэі нязбожна абмаўлялі Цябе. Седзячы на жарабяці, Ты прадвяшчаў навяртаньне ад бязьверства да веры ўсіх народаў. Слава Табе, Хрысьце, адзіны міласэрны і чалавекалюбны!<br>
<br>
<strong>Слава... цяпер...</strong><br>
<br>
<font color="#d00505"><em>(Тон 6)</em></font> Сёньня сабрала нас ласка Духа Сьвятога, і мы, узяўшы крыж, усклікаем: «Блаславёны Той, хто прыходзіць у імя Гасподняе. Гасанна на вышынях!»<br>
<br>
<br>
<font color="#d00505"><strong>Адпушчальныя трапары</strong></font><br>
<br>
<em><font color="#d00505">(Тон 1)</font></em> Каб перад мукаю Тваёю ўпэўніць нас у агульным уваскрасеньні, Ты, Хрысьце Божа, узьняў з мёртвых Лазара. Дзеля гэтага мы, як некалі дзеці, трымаем знакі перамогі і Табе, Пераможцу сьмерці, радасна ўсклікаем: «Гасанна на вышынях, блаславёны той, хто прыходзіць у імя Гасподняе!» <font color="#d00505"><em>(Двойчы)<br>
<br>
(Тон 4)</em></font> Пахаваныя з Табою ў хрышчэньні, мы ўдастоіліся вечнага жыцьця ва ўваскрасеньні Тваім, Хрысьце Божа наш, і таму сёньня прыносім Табе песьню хвалы: «Гасанна на вышынях, блаславёны той, хто прыходзіць у імя Гасподняе!»